\chapter{唐蟋蟀詁訓傳第十}

\begin{quoting}\textbf{釋文}唐者，周成王母弟叔虞所封也，其地帝堯夏禹所都之墟，漢曰太原郡，在古冀州太行恆山之西、太原大岳之野，其南有晉水，叔虞之子燮父因改為晉侯，至六世孫僖侯名司徒，習堯偷約遣化而不能以禮節之，今詩本其風俗，故云唐也。\end{quoting}

\section{蟋蟀}

%{\footnotesize 三章、章八句}

\textbf{蟋蟀，刺晉僖公也。儉不中禮，故作是詩以閔之，欲其及時以禮自虞樂也。此晉也而謂之唐，本其風俗憂深思遠、儉而用禮，乃有堯之遺風焉。}{\footnotesize 憂深思遠，謂「宛其死矣、百歲之後」之類也。}

\textbf{蟋蟀在堂，歲聿其莫。今我不樂，日月其除。}{\footnotesize 蟋蟀，蛩也，九月在堂。聿遂、除去也。箋云我，我僖公也。蛩在堂，歲時之候，是時農功畢，君可以自樂矣，今不自樂，日月且過去，不復暇為之，謂十二月當復命農計耦耕事。}\textbf{無已大康，職思其居。}{\footnotesize 已甚、康樂、職主也。箋云君雖當自樂，亦無甚大樂，欲其用禮為節也，又當主思於所居之事，謂國中政令。}\textbf{好樂無荒，良士瞿瞿。}{\footnotesize 荒，大也。瞿瞿然顧禮義也。箋云荒，廢亂也。良，善也。君之好樂不當至於廢亂政事，當如善士瞿瞿然顧禮義也。}

\begin{quoting}在堂，即詩七月之「九月在戶」，周以夏曆十一月為正月，故云歲暮。無，通毋。\textbf{馬瑞辰}爾雅釋詁「職，常也」，常從尚聲，故職又通作尚。\end{quoting}

\textbf{蟋蟀在堂，歲聿其逝。今我不樂，日月其邁。}{\footnotesize 邁，行也。}\textbf{無已大康，職思其外。}{\footnotesize 外，禮樂之外。箋云外，謂國外至四境。}\textbf{好樂無荒，良士蹶蹶。}{\footnotesize 蹶蹶，動而敏於事。}

\begin{quoting}\textbf{蘇轍}既思其職，又思其職之外。\end{quoting}

\textbf{蟋蟀在堂，役車其休。}{\footnotesize 箋云庶人乘役車。役車休，農功畢，無事也。}\textbf{今我不樂，日月其慆。}{\footnotesize 慆，過也。}\textbf{無已大康，職思其憂。}{\footnotesize 憂可憂也。箋云憂者，謂鄰國侵伐之憂。}\textbf{好樂無荒，良士休休。}{\footnotesize 休休，樂道之心。}

\begin{quoting}\textbf{馬瑞辰}古者役不踰時，月令「孟秋乃命將帥」則孟冬正當旋役之時，采薇詩「曰歸曰歸，歲亦陽止」，杕杜詩「日月陽止，女心傷止，征夫遑止」，皆古者歲莫還役之證。慆 \texttt{tāo}，同滔，說文「滔，水漫漫大貌」。\textbf{方玉潤}休休，以安為念，亦懼意也。\end{quoting}

\section{山有樞}

%{\footnotesize 三章、章八句}

\textbf{山有樞，刺晉昭公也。不能修道以正其國，有財不能用，有鐘鼓不能以自樂，有朝廷不能洒掃，政荒民散，將以危亡，四鄰謀取其國家而不知，國人作詩以刺之也。}

\textbf{山有樞，隰有榆。}{\footnotesize 興也。樞，荎也。國君有財貨而不能用，如山隰不能自用其財。}\textbf{子有衣裳，弗曳弗婁。子有車馬，弗馳弗驅。}{\footnotesize 婁，亦曳也。}\textbf{宛其死矣，他人是愉。}{\footnotesize 宛，死貌。愉，樂也。箋云愉，讀曰偷，偷，取也。}

\begin{quoting}婁，韓詩作摟。宛，同苑，淮南子俶真訓「形苑而神壯」，高誘注「苑，枯病也」。\end{quoting}

\textbf{山有栲，隰有杻。}{\footnotesize 栲，山樗。杻，檍也。}\textbf{子有廷內，弗洒弗埽。子有鐘鼓，弗鼓弗考。}{\footnotesize 洒，灑也。考，擊也。}\textbf{宛其死矣，他人是保。}{\footnotesize 保，安也。箋云保，居也。}

\begin{quoting}\textbf{王引之}廷內，謂庭與堂室，非謂庭之內也。考，同攷，廣雅「攷，擊也」。\end{quoting}

\textbf{山有漆，隰有栗。子有酒食，何不日鼓瑟。}{\footnotesize 君子無故琴瑟不離於側。}\textbf{且以喜樂，且以永日。}{\footnotesize 永，引也。}\textbf{宛其死矣，他人入室。}

\section{揚之水}

%{\footnotesize 三章、二章章六句、一章四句}

\textbf{揚之水，刺晉昭公也。昭公分國以封沃，沃盛彊，昭公微弱，國人將叛而歸沃焉。}{\footnotesize 封沃者，封叔父桓叔于沃也。沃，曲沃，晉之邑也。}

\textbf{揚之水，白石鑿鑿。}{\footnotesize 興也。鑿鑿然鮮明貌。箋云激揚之水波流湍疾，洗去垢濁，使白石鑿鑿然，興者，喻桓叔盛強，除民所惡，民得以有禮義也。}\textbf{素衣朱襮，從子于沃。}{\footnotesize 襮，領也。諸侯繡黼丹朱中衣。沃，曲沃。箋云繡，當為綃，綃黼丹朱中衣，中衣以綃黼為領，丹朱為純也。國人欲進此服，去從桓叔。}\textbf{既見君子，云何不樂。}{\footnotesize 箋云君子，謂桓叔。}

\begin{quoting}襮 \texttt{bó}。于，往也。\end{quoting}

\textbf{揚之水，白石皓皓。}{\footnotesize 皓皓，潔白也。}\textbf{素衣朱繡，從子于鵠。}{\footnotesize 繡，黼也。鵠，曲沃邑也。}\textbf{既見君子，云何其憂。}{\footnotesize 言無憂也。}

\begin{quoting}鵠，齊詩作皋，即曲沃，\textbf{馬瑞辰}鵠，古通作皋，澤也、皋也、沃也，蓋析言則異，散言則通。\end{quoting}

\textbf{揚之水，白石粼粼。}{\footnotesize 粼粼，清澈也。}\textbf{我聞有命，不敢以告人。}{\footnotesize 聞曲沃有善政命，不敢以告人。箋云不敢以告人而去者，畏昭公謂己動民心。}

\begin{quoting}\textbf{嚴粲}言不敢吿人者，乃所以吿昭公。\end{quoting}

\section{椒聊}

%{\footnotesize 二章、章六句}

\textbf{椒聊，刺晉昭公也。君子見沃之盛彊，能脩其政，知其蕃衍盛大，子孫將有晉國焉。}

\begin{quoting}\textbf{應劭}風俗通曰漢官儀，皇后稱椒房，取其蕃實之義也，詩曰「椒聊之實，蕃衍盈升」。\end{quoting}

\textbf{椒聊之實，蕃衍盈升。}{\footnotesize 興也。椒聊，椒也。箋云椒之性芬香而少實，今一梂之實，蕃衍滿升，非其常也，興者，喻桓叔晉君之支別耳，今其子孫眾多，將日以盛也。}\textbf{彼其之子，碩大無朋。}{\footnotesize 朋，比也。箋云之子，是子也，謂桓叔也。碩，謂壯貌，佼好也。大，謂德美廣博也。無朋，平均不朋黨。}\textbf{椒聊且，遠條且。}{\footnotesize 條，長也。箋云椒之氣日益遠長，似桓叔之德彌廣博。}

\begin{quoting}聊，同莍，亦作朻、梂，草木之實聚生成叢。蕃衍，文選引詩作蔓延。且 \texttt{jū}。條，足利本作脩。\end{quoting}

\textbf{椒聊之實，蕃衍盈匊。}{\footnotesize 兩手曰匊。}\textbf{彼其之子，碩大且篤。}{\footnotesize 篤，厚也。}\textbf{椒聊且，遠條且。}{\footnotesize 言聲之遠聞也。}

\section{綢繆}

%{\footnotesize 三章、章六句}

\textbf{綢繆，刺晉亂也。國亂則昬姻不得其時焉。}{\footnotesize 不得其時，謂不及仲春之月。}

\textbf{綢繆束薪，三星在天。}{\footnotesize 興也。綢繆，猶纏綿也。三星，參也。在天，謂始見東方也。男女待禮而成，若薪芻待人事而後束也。三星在天，可以嫁取矣。箋云三星，謂心星也，心有尊卑夫婦父子之象，又為二月之合宿，故嫁取者以為候焉。昏而火星不見，嫁取之時也，今我束薪於野，乃見其在天，則三月之末四月之中見於東方矣，故云不得其時。}\textbf{今夕何夕，見此良人。}{\footnotesize 良人，美室也。箋云今夕何夕者，言此夕何月之夕乎，而女以見良人，言非其時。}\textbf{子兮子兮，如此良人何。}{\footnotesize 子兮者，嗟茲也。箋云子兮子兮者，斥嫁取者，子取後陰陽交會之月，當如此良人何。}

\begin{quoting}儀禮鄭注「婦人稱夫曰良」。\end{quoting}

\textbf{綢繆束芻，三星在隅。}{\footnotesize 隅，東南隅也。箋云心星在隅，謂四月之末五月之中。}\textbf{今夕何夕，見此邂逅。}{\footnotesize 邂逅，解說之貌。}\textbf{子兮子兮，如此邂逅何。}

\begin{quoting}\textbf{朱熹}昏現之星至此，則夜久矣。\textbf{胡承珙}邂逅，會合之意，淮南俶真訓「孰肯解構人間之事」，高注「解構，猶會合也」，凡君臣朋友男女之會合皆可言之，傳云「解悦之貌」，即因會合而心解意悦耳。\end{quoting}

\textbf{綢繆束楚，三星在戶。}{\footnotesize 參星正月中直戶也。箋云心星在戶，謂五月之末六月之中。}\textbf{今夕何夕，見此粲者。}{\footnotesize 三女為粲，大夫一妻二妾。}\textbf{子兮子兮，如此粲者何。}

\begin{quoting}\textbf{朱熹}戶必南出，昏現之星至此，則夜分矣。\end{quoting}

\section{杕杜}

%{\footnotesize 二章、章九句}

\textbf{杕杜，刺時也。君不能親其宗族，骨肉離散，獨居而無兄弟，將為沃所并爾。}

\textbf{有杕之杜，其葉湑湑。}{\footnotesize 興也。杕，特生貌。杜，赤棠也。湑湑，枝葉不相比也。}\textbf{獨行踽踽，豈無他人，不如我同父。}{\footnotesize 踽踽，無所親也。箋云他人，謂異姓也。言昭公遠其宗族，獨行於國中踽踽然，此豈無異姓之臣乎，顧恩不如同姓親親也。}\textbf{嗟行之人，胡不比焉。}{\footnotesize 箋云君所與行之人，謂異姓卿大夫也。比，輔也。此人女何不輔君為政令。}\textbf{人無兄弟，胡不佽焉。}{\footnotesize 佽，助也。箋云異姓卿大夫，女見君無兄弟之親親者，何不相推佽而助之。}

\begin{quoting}杕 \texttt{dì}。杜，即甘棠也。踽 \texttt{jǔ}。佽 \texttt{cì}。\end{quoting}

\textbf{有杕之杜，其葉菁菁。}{\footnotesize 菁菁，葉盛也。箋云菁菁，希少之貌。}\textbf{獨行睘睘，豈無他人，不如我同姓。}{\footnotesize 睘睘，無所依也。同姓，同祖也。}\textbf{嗟行之人，胡不比焉。人無兄弟，胡不佽焉。}

\begin{quoting}睘睘 \texttt{qióng}，魯詩作煢煢。\textbf{馬瑞辰}女生曰姓，此詩同姓，對前章同父者言，又據下文「人無兄弟」而言，同姓蓋謂同母生者。\end{quoting}

\section{羔裘}

%{\footnotesize 二章、章四句}

\textbf{羔裘，刺時也。晉人刺其在位不恤其民也。}{\footnotesize 恤，憂也。}

\textbf{羔裘豹袪，自我人居居。}{\footnotesize 袪，袂也。本末不同，在位與民異心自用也。居居，懷惡不相親比之貌。箋云羔裘豹袪，在位卿大夫之服也，其役使我之民人，其意居居然有悖惡之心，不恤我之困苦。}\textbf{豈無他人，維子之故。}{\footnotesize 箋云此民，卿大夫采邑之民也，故云豈無他人可歸往者乎，我不去者，乃念子故舊之人。}

\begin{quoting}袪 \texttt{qū}。自，用也，\textbf{胡承珙}自我人居居，猶言我人自居居。居，同倨。維，同惟。故，同婟，戀惜也。\end{quoting}

\textbf{羔裘豹褎，自我人究究。}{\footnotesize 褎，猶袪也。究究，猶居居也。}\textbf{豈無他人，維子之好。}{\footnotesize 箋云我不去而歸往他人者，乃念子而愛好之也。民之厚如此，亦唐之遺風。}

\begin{quoting}褎 \texttt{xiù}，同袖。爾雅釋訓「居居、究究，惡也」。\end{quoting}

\section{鴇羽}

%{\footnotesize 三章、章七句}

\textbf{鴇羽，刺時也。昭公之後大亂五世，君子下從征役，不得養其父母而作是詩也。}{\footnotesize 大亂五世者，昭公、孝侯、鄂侯、哀侯、小子侯。}

\textbf{肅肅鴇羽，集于苞栩。}{\footnotesize 興也。肅肅，鴇羽聲也。集止、苞稹、栩杼也。鴇之性不樹止。箋云興者，喻君子當居安平之處，今下從征役，其為危苦如鴇之樹止然。稹者，根相迫迮梱致也。}\textbf{王事靡盬，不能蓺稷黍，父母何怙。}{\footnotesize 盬，不攻致也。怙，恃也。箋云蓺，樹也。我迫王事，無不攻致，故盡力焉，既則罷倦，不能播種五穀，今我父母將何怙乎。}\textbf{悠悠蒼天，曷其有所。}{\footnotesize 箋云曷，何也。何時我得其所哉。}

\begin{quoting}爾雅釋言「苞，稹」，孫炎注「物叢生曰苞，齊人名曰稹」。\textbf{馬瑞辰}爾雅釋詁「棲、憩、休、苦，息也」，苦即盬之假借。\end{quoting}

\textbf{肅肅鴇翼，集于苞棘。王事靡盬，不能蓺黍稷，父母何食。悠悠蒼天，曷其有極。}{\footnotesize 箋云極，已也。}

\textbf{肅肅鴇行，集于苞桑。}{\footnotesize 行，翮也。}\textbf{王事靡盬，不能蓺稻粱，父母何嘗。悠悠蒼天，曷其有常。}

\begin{quoting}\textbf{馬瑞辰}鴇行，猶雁行也。\end{quoting}

\section{無衣}

%{\footnotesize 二章、章三句}

\textbf{無衣，美晉武公也。武公始并晉國，其大夫為之請命乎天子之使而作是詩也。}{\footnotesize 天子之使，是時使來者。}

\textbf{豈曰無衣七兮，}{\footnotesize 侯伯之禮七命，冕服七章。箋云我豈無是七章之衣乎。晉舊有之，非新命之服。}\textbf{不如子之衣，安且吉兮。}{\footnotesize 諸侯不命於天子則不成為君。箋云武公初并晉國，心未自安，故以得命服為安。}

\textbf{豈曰無衣六兮，}{\footnotesize 天子之卿六命，車旗衣服以六為節。箋云變七言六者，謙也，不敢必當侯伯，得受六命之服，列於天子之卿，猶愈乎不。}\textbf{不如子之衣，安且燠兮。}{\footnotesize 燠，煖也。}

\begin{quoting}說文「燠，熱在中也」。\end{quoting}

\section{有杕之杜}

%{\footnotesize 二章、章六句}

\textbf{有杕之杜，刺晉武公也。武公寡特，兼其宗族而不求賢以自輔焉。}

\textbf{有杕之杜，生于道左。}{\footnotesize 興也。道左之陽，人所宜休息也。箋云道左，道東也。日之熱恆在日中之後，道東之杜，人所宜休息也，今人不休息者，以其特生陰寡也，興者，喻武公初兼其宗族，不求賢者與之在位，君子不歸，似乎特生之杜然。}\textbf{彼君子兮，噬肯適我。}{\footnotesize 噬，逮也。箋云肯可、適之也。彼君子之人至於此國，皆可來之我君所，君子之人義之與比，其不來者君不求之。}\textbf{中心好之，曷飲食之。}{\footnotesize 箋云曷，何也。言中心誠好之，何但飲食之，當盡禮極歡以待之。}

\begin{quoting}噬，韓詩作逝，語詞。曷，何不也。\end{quoting}

\textbf{有杕之杜，生于道周。}{\footnotesize 周，曲也。}\textbf{彼君子兮，噬肯來遊。}{\footnotesize 遊，觀也。}\textbf{中心好之，曷飲食之。}

\begin{quoting}韓詩「周，右也」。\end{quoting}

\section{葛生}

%{\footnotesize 五章、章四句}

\textbf{葛生，刺晉獻公也。好攻戰，則國人多喪矣。}{\footnotesize 喪，棄亡也。夫從征役棄亡不反，則其妻居家而怨思。}

\textbf{葛生蒙楚，蘞蔓于野。}{\footnotesize 興也。葛生延而蒙楚，蘞生蔓於野，喻婦人外成於他家。}\textbf{予美亡此，誰與獨處。}{\footnotesize 箋云予我、亡無也。言我所美之人無於此，謂其君子也，吾誰與居乎，獨處家耳，從軍未還，未知死生，其今無於此。}

\begin{quoting}\textbf{馬瑞辰}葛與蘞皆蔓草，延於松柏則得其所，今詩言蒙楚、蒙棘、蔓野、蔓域，蓋以喻婦人失其所依。\textbf{陳奐}婦人稱夫謂美，猶稱夫謂良。\end{quoting}

\textbf{葛生蒙棘，蘞蔓于域。}{\footnotesize 域，塋域也。}\textbf{予美亡此，誰與獨息。}{\footnotesize 息，止也。}

\textbf{角枕粲兮，錦衾爛兮。}{\footnotesize 齊則角枕錦衾。禮，夫不在，斂枕篋衾席，韣而藏之。箋云夫雖不在而不失其祭也，攝主，主婦猶自齊而行事。}\textbf{予美亡此，誰與獨旦。}{\footnotesize 箋云旦，明也。我君子無於此，吾誰與齊乎，獨自絜明。}

\textbf{夏之日，冬之夜。}{\footnotesize 言長也。箋云思者於晝夜之長時尤甚，故極言之以盡情。}\textbf{百歲之後，歸于其居。}{\footnotesize 箋云居，墳墓也。言此者，婦人專壹，義之至，情之盡。}

\textbf{冬之夜，夏之日。百歲之後，歸于其室。}{\footnotesize 室，猶居也。箋云室，猶塚壙。}

\section{采苓}

%{\footnotesize 三章、章八句}

\textbf{采苓，刺晉獻公也。獻公好聽讒焉。}

\textbf{采苓采苓，首陽之巔。}{\footnotesize 興也。苓，大苦也。首陽，山名也。采苓，細事也，首陽，幽辟也，細事喻小行也，幽辟喻無徵也。箋云采苓采苓者，言采苓之人眾多非一也，皆云采此苓於首陽山之上，首陽山之上信有苓矣，然而今之采者未必於此山，然而人必信之，興者，喻事有似而非。}\textbf{人之為言，苟亦無信。舍旃舍旃，苟亦無然。}{\footnotesize 苟，誠也。箋云苟，且也。為言，謂為人為善言以稱薦之，欲使見進用也。旃之言焉也。舍之焉舍之焉，謂謗訕人欲使見貶退也，此二者且無信，受之且無答然。}\textbf{人之為言，胡得焉。}{\footnotesize 箋云人以此言來，不信受之，不答然之，從後察之，或時見罪，何所得。}

\begin{quoting}\textbf{陳奐}為，讀作偽也，為言，即讒言，所謂小行無徵之言也，無然，無是也，無是者，無一是者也。\textbf{聞一多}得，取也，與「舍」對，言人之偽言不足取也。\end{quoting}

\textbf{采苦采苦，首陽之下。}{\footnotesize 苦，苦菜也。}\textbf{人之為言，苟亦無與。舍旃舍旃，苟亦無然。}{\footnotesize 無與，勿用也。}\textbf{人之為言，胡得焉。}

\textbf{采葑采葑，首陽之東。}{\footnotesize 葑，菜名也。}\textbf{人之為言，苟亦無從。舍旃舍旃，苟亦無然。人之為言，胡得焉。}

%\begin{flushright}唐國十二篇、三十三章、二百三句\end{flushright}