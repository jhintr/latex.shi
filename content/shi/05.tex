\chapter{衛淇奧詁訓傳第五}

\begin{quoting}\textbf{釋文}鄭、王俱云「紂都之東也」。\end{quoting}

\section{淇奧}

%{\footnotesize 三章、章九句}

\textbf{淇奧，美武公之德也。有文章，又能聽其規諫、以禮自防，故能入相于周，美而作是詩也。}

\textbf{瞻彼淇奧，綠竹猗猗。}{\footnotesize 興也。奧，隈也。綠，王芻也。竹，萹竹也。猗猗，美盛貌。武公質美德盛，有康叔之餘烈。}\textbf{有匪君子，如切如磋，如琢如磨。}{\footnotesize 匪，文章貌。治骨曰切，象曰磋，玉曰琢，石曰磨。道其斈而成也，聽其規諫以自修，如玉石之見琢磨。}\textbf{瑟兮僴兮，赫兮咺兮。}{\footnotesize 瑟，矜莊貌。僴，寬大也。赫，有明德赫赫然。咺，威儀容止宣著也。}\textbf{有匪君子，終不可諼兮。}{\footnotesize 諼，忘也。}

\begin{quoting}奧，三家詩作澳、隩。綠，魯詩作菉。匪，同斐。說文「僴 \texttt{xiàn}，武貌」。咺 \texttt{xuān}，韓詩作宣。\end{quoting}

\textbf{瞻彼淇奧，綠竹青青。}{\footnotesize 青青，茂盛貌。}\textbf{有匪君子，充耳琇瑩，會弁如星。}{\footnotesize 充耳謂之瑱。琇瑩，美石也。天子玉瑱，諸侯以石。弁，皮弁，所以會髮。箋云會，謂弁之縫中。飾之以玉，皪皪而處，狀似星也。天子之朝服皮弁以日視朝。}\textbf{瑟兮僴兮，赫兮咺兮。有匪君子，終不可諼兮。}

\begin{quoting}青青，唐風杕杜釋文「青，本或作菁」。充耳，見君子偕老注。會 \texttt{kuài}。\end{quoting}

\textbf{瞻彼淇奧，綠竹如簀。}{\footnotesize 簀，積也。}\textbf{有匪君子，如金如錫，如圭如璧。}{\footnotesize 金錫鍊而精，圭璧性有質。箋云圭璧亦琢磨，四者亦道其斈而成也。}\textbf{寬兮綽兮，猗重較兮。}{\footnotesize 寬能容眾。綽，緩也。重較，卿士之車。箋云綽兮，謂仁於施舍。}\textbf{善戲謔兮，不為虐兮。}{\footnotesize 寬緩弘大，雖則戲謔，不為虐矣。箋云君子之德有張有弛，故不常矜莊而時戲謔。}

\begin{quoting}猗，三家詩作倚，依也。\textbf{胡承珙}較在兩旁可倚，人直立稍後，一手可以憑較，俛躬向前，兩手可以憑式。\textbf{馬瑞辰}虐之言劇，謂甚也。\end{quoting}

\section{考槃}

%{\footnotesize 三章、章四句}

\textbf{考槃，刺莊公也。不能繼先公之業，使賢者退而窮處。}{\footnotesize 窮，猶終也。}

\textbf{考槃在澗，碩人之寬。}{\footnotesize 考成、槃樂也。山夾水曰澗。箋云碩，大也。有窮處成樂在於此澗者，形貌大人而寬然有虛乏之色。}\textbf{獨寐寤言，永矢弗諼。}{\footnotesize 箋云寤覺、永長、矢誓、諼忘也。在澗獨寐，覺而獨言，長自誓以不忘君之惡，志在窮處，故云然。}

\begin{quoting}\textbf{朱熹}陳傅良曰「考，扣也，槃，器名」，蓋扣之以節歌，如鼓盆拊缶之為樂也。澗，韓詩作干。\textbf{嚴粲}詩緝曰既寐而寤，既寤而言，皆獨自耳。\end{quoting}

\textbf{考槃在阿，碩人之薖。}{\footnotesize 曲陵曰阿。薖，寬大貌。箋云薖，飢意。}\textbf{獨寐寤歌，永矢弗過。}{\footnotesize 箋云弗過者，不復入君之朝也。}

\begin{quoting}薖 \texttt{kē}，同窠。\end{quoting}

\textbf{考槃在陸，碩人之軸。}{\footnotesize 軸，進也。箋云軸，病也。}\textbf{獨寐寤宿，永矢弗告。}{\footnotesize 無所告語也。箋云不復告君以善道。}

\begin{quoting}軸，魯詩作逐，亦云病也。案軸其行也，宿其止也，不告其所之也。\end{quoting}

\section{碩人}

%{\footnotesize 四章、章七句}

\textbf{碩人，閔莊姜也。莊公惑於嬖妾，使驕上僭，莊姜賢而不答，終以無子，國人閔而憂之。}

\textbf{碩人其頎，衣錦褧衣。}{\footnotesize 頎，長貌。錦，文衣也。夫人德盛而尊，嫁則錦衣加褧襜。箋云碩，大也。言莊姜儀表長麗佼好頎頎然。褧，禪也。國君夫人翟衣而嫁，今衣錦者，在塗之所服也，尚之以禪衣，為其文之大著。}\textbf{齊侯之子，衛侯之妻，東宮之妹，邢侯之姨，譚公維私。}{\footnotesize 東宮，齊大子也。女子後生曰妹。妻之姊妹曰姨。姊妹之夫曰私。箋云陳此者，言莊姜容貌既美，兄弟皆正大。}

\begin{quoting}褧 \texttt{jiǒng}，韓詩作檾，段注「檾者，枲屬，績檾為衣，是為褧也」。\end{quoting}

\textbf{手如柔荑，}{\footnotesize 如荑之新生。}\textbf{膚如凝脂，}{\footnotesize 如脂之凝。}\textbf{領如蝤蠐，}{\footnotesize 領，頸也。蝤蠐，蝎蟲也。}\textbf{齒如瓠犀，}{\footnotesize 瓠犀，瓠瓣。}\textbf{螓首蛾眉。}{\footnotesize 螓首，顙廣而方。箋云螓，謂蜻蜻也。}\textbf{巧笑倩兮，}{\footnotesize 倩，好口輔。}\textbf{美目盻兮。}{\footnotesize 盻，白黑分。箋云此章說莊姜容貌之美，所宜親幸。}

\begin{quoting}蝤蠐 \texttt{qiú qí}。犀，魯詩作棲。\textbf{陳奐}口輔即靨輔也。\end{quoting}

\textbf{碩人敖敖，說于農郊。}{\footnotesize 敖敖，長貌。農郊，近郊。箋云敖敖，猶頎頎也。說，當作禭，禮、春秋之禭讀皆宜同，衣服曰禭，今俗語然。此言莊姜始來，更正衣服于衛近郊。}\textbf{四牡有驕，朱幩鑣鑣，翟茀以朝。}{\footnotesize 驕，壯貌。幩，飾也，人君以朱纏鑣扇汗，且以為飾。鑣鑣，盛貌。翟，翟車也，夫人以翟羽飾車。茀，蔽也。箋云此又言莊姜自近郊既正衣服，乘是車馬以入君之朝，皆用嫡夫人之正禮，今而不答。}\textbf{大夫夙退，無使君勞。}{\footnotesize 大夫未退，君聽朝於路寢，夫人聽內事於正寢，大夫退，然後罷。箋云莊姜始來時，衛諸大夫朝夕者皆早退，無使君之勞倦者，以君夫人新為妃耦，宜親親之故也。}

\begin{quoting}說，魯詩作稅。茀 \texttt{fú}，韓詩作蔽，爾雅釋器「輿革前謂之鞎，後謂之茀，竹前謂之禦，後謂之蔽」。\end{quoting}

\textbf{河水洋洋，北流活活。施罛濊濊，鱣鮪發發，葭菼揭揭。庶姜孽孽，庶士有朅。}{\footnotesize 洋洋，盛大也。活活，流也。罛，魚罟。濊濊，施之水中。鱣，鯉也。鮪，鮥也。發發，盛貌。葭蘆、菼薍也。揭揭，長也。孽孽，盛飾。庶士，齊大夫送女者。朅，武壯貌。箋云庶姜，謂姪娣。此章言齊地廣饒，士女佼好，禮儀之備，而君何為不答夫人。}

\begin{quoting}活活 \texttt{guō}。罛 \texttt{gū}，魯詩作罟。濊濊 \texttt{huò}。發發 \texttt{bō}。菼 \texttt{tǎn}。庶，眾也。朅 \texttt{qiè}，韓詩作桀，訓健。\end{quoting}

\section{氓}

%{\footnotesize 六章、章十句}

\textbf{氓，刺時也。宣公之時，禮義消亡，淫風大行，男女無別，遂相奔誘，華落色衰，復相棄背，或乃困而自悔，喪其妃耦，故序其事以風焉，美反正、刺淫泆也。}

\textbf{氓之蚩蚩，抱布貿絲。}{\footnotesize 氓，民也。蚩蚩，敦厚之貌。布，幣也。箋云幣者，所以貿買物也。季春始蠶，孟夏賣絲。}\textbf{匪來貿絲，來即我謀。}{\footnotesize 箋云匪非、即就也。此民非來買絲，但來就我，欲與我謀為室家也。}\textbf{送子涉淇，至于頓丘。}{\footnotesize 丘一成為頓丘。箋云子者，男子之通稱。言民誘己，己乃送之，涉淇水至此頓丘，定室家之謀，且為會期。}\textbf{匪我愆期，子無良媒。}{\footnotesize 愆，過也。箋云良，善也。非我心欲過子之期，子無善媒來告期時。}\textbf{將子無怒，秋以為期。}{\footnotesize 將，願也。箋云將，請也。民欲為近期，故語之曰「請子無怒，秋以與子為期」。}

\begin{quoting}氓，周禮注「新徙來者也」。鹽鐵輪「古者市朝而無刀幣，各以其所有易無，抱布貿絲而已」，孔疏「此布非泉，泉不宜抱之也」。\textbf{馬瑞辰}詩當與男子不相識之初則稱氓，約為婚姻則稱子，子者男子美稱也，嫁則稱士，士者夫也，荀子非相篇「處女莫不願得以為士」，是足見立言之序。\end{quoting}

\textbf{乘彼垝垣，以望復關。}{\footnotesize 垝，毀也。復關，君子所近也。箋云前既與民以秋為期，期至，故登毀垣，鄉其所近而望之，猶有廉耻之心，故因復關以託號民，云此時始秋也。}\textbf{不見復關，泣涕漣漣。}{\footnotesize 言其有一心乎君子，故能自悔。箋云用心專者怨必深。}\textbf{既見復關，載笑載言。}{\footnotesize 箋云則笑則言，喜之甚。}\textbf{爾卜爾筮，體無咎言。}{\footnotesize 龜曰卜，蓍曰筮。體，兆卦之體。箋云爾，女也。復關既見此婦人，告之曰「我卜女筮女，宜為室家矣，兆卦之繇無凶咎之辭」，言其皆吉，又誘定之。}\textbf{以爾車來，以我賄遷。}{\footnotesize 賄財、遷徙也。箋云女，女復關也。信其卜筮皆吉，故答之曰「徑以女車來迎我，我以所有財賄徙就女也」。}

\begin{quoting}垝 \texttt{guǐ}。體，齊詩韓詩作履。\end{quoting}

\textbf{桑之未落，其葉沃若。于嗟鳩兮，無食桑葚。于嗟女兮，無與士耽。}{\footnotesize 桑，女功之所起。沃若，猶沃沃然。鳩，鶻鳩也。食桑葚過則醉而傷其性。耽，樂也，女與士耽則傷禮義。箋云桑之未落，謂其時仲秋也，於是時，國之賢者刺此婦人見誘，故于嗟而戒之。鳩以非時食葚，猶女子嫁不以禮，耽非禮之樂。}\textbf{士之耽兮，猶可說也。女之耽兮，不可說也。}{\footnotesize 箋云說，解也。士有百行，可以功過相除，至於婦人無外事，維以貞信為節。}

\begin{quoting}\textbf{陳奐}傳以然字代若字，旄丘傳又以然字代如字。于，韓詩作吁。耽，同酖，\textbf{陳奐}凡樂過其節謂之酖。說，同脫。\end{quoting}

\textbf{桑之落矣，其黃而隕。自我徂爾，三歲食貧。淇水湯湯，漸車帷裳。}{\footnotesize 隕，隋也。湯湯，水盛貌。帷裳，婦人之車也。箋云桑之落矣，謂其時季秋也，復關以此時車來迎己。徂，往也。我自是往之女家，女家乏穀食已三歲貧矣，言此者，明己之悔不以女今貧故也。帷裳，童容也。我乃渡深水，至漸車童容，猶冒此難而往，又明己專心於女。}\textbf{女也不爽，士貳其行。}{\footnotesize 爽，差也。箋云我心於女故無差貳，而復關之行有二意。}\textbf{士也罔極，二三其德。}{\footnotesize 極，中也。}

\begin{quoting}湯 \texttt{shāng}。廣雅「漸 \texttt{jiān}，漬也」。\end{quoting}

\textbf{三歲為婦，靡室勞矣。}{\footnotesize 箋云靡，無也。無居室之勞，言不以婦事見困苦。有舅姑曰婦。}\textbf{夙興夜寐，靡有朝矣。}{\footnotesize 箋云無有朝者，常早起夜臥，非一朝然，言己亦不解惰。}\textbf{言既遂矣，至于暴矣。}{\footnotesize 箋云言，我也。遂，猶久也。我既久矣，謂三歲之後見遇浸薄，乃至見酷暴。}\textbf{兄弟不知，咥其笑矣。}{\footnotesize 咥咥然笑。箋云兄弟在家，不知我之見酷暴，若其知之，則咥咥然笑我。}\textbf{靜言思之，躬自悼矣。}{\footnotesize 悼，傷也。箋云靜安、躬身也。我安思君子之遇己無終，則身自哀傷。}

\begin{quoting}言，語詞也。遂，安也。咥 \texttt{xì}。\end{quoting}

\textbf{及爾偕老，老使我怨。}{\footnotesize 箋云及，與也。我欲與女俱至於老，老乎女反薄我，使我怨也。}\textbf{淇則有岸，隰則有泮。}{\footnotesize 泮，坡也。箋云泮，讀為畔，畔，厓也。言淇與隰皆有厓岸以自拱持，今君子放恣心意，曾無所拘制。}\textbf{緫角之宴，言笑晏晏，信誓旦旦。}{\footnotesize 緫角，結髮也。晏晏，和柔也。信誓旦旦然。箋云我為童女未筓結髮晏然之時，女與我言笑晏晏然而和柔，我其以信相誓旦旦耳，言其懇惻款誠。}\textbf{不思其反。}{\footnotesize 箋云反，復也。今老而使我怨，曾不復念其前言。}\textbf{反是不思，亦已焉哉。}{\footnotesize 箋云已焉哉，謂此不可奈何，死生自決之辭。}

\begin{quoting}旦旦，同怛怛，誠懇貌。\end{quoting}

\section{竹竿}

%{\footnotesize 四章、章四句}

\textbf{竹竿，衛女思歸也。適異國而不見答，思而能以禮者也。}

\textbf{籊籊竹竿，以釣于淇。}{\footnotesize 興也。籊籊，長而殺也。釣以得魚，如婦人待禮以成為室家。}\textbf{豈不爾思，遠莫致之。}{\footnotesize 箋云我豈不思與君子為室家乎，君子疏遠己，己無由致此道。}

\begin{quoting}籊 \texttt{tì}。\textbf{陳奐}殺者，纖小之稱。\textbf{王先謙}淇水衛地，此女身在異國，思昔日釣遊之樂而遠莫能致，此賦意。\end{quoting}

\textbf{泉源在左，淇水在右。}{\footnotesize 泉源，小水之源。淇水，大水也。箋云小水有流入大水之道，猶婦人有嫁於君子之禮，今水相與為左右而已，亦以喻己不見答。}\textbf{女子有行，遠兄弟父母。}{\footnotesize 箋云行，道也。女子有道當嫁耳，不以不答而違婦禮。}

\begin{quoting}\textbf{馬瑞辰}按古音右與母為韻，當從唐石經及明監本作「遠兄弟父母」。\end{quoting}

\textbf{淇水在右，泉源在左。巧笑之瑳，佩玉之儺。}{\footnotesize 瑳，巧笑貌。儺，行有節度。箋云己雖不見答，猶不惡君子，美其容貌與禮儀也。}

\begin{quoting}\textbf{何楷}毛詩世本古義曰瑳 \texttt{cuō}，說文云「玉色鮮白也」，笑而見齒，其色似之。儺 \texttt{nuó}。\end{quoting}

\textbf{淇水滺滺，檜楫松舟。}{\footnotesize 滺滺，流貌。檜，柏葉松身。楫，所以櫂舟。舟楫相配，得水而行，男女相配，得禮而備。箋云此傷己今不得夫婦之禮。}\textbf{駕言出遊，以寫我憂。}{\footnotesize 出遊，思鄉衛之道。箋云適異國而不見答，其除此憂，維有歸耳。}

\begin{quoting}檜 \texttt{guì}。\textbf{王先謙}前三章衛之淇水，末章則異國之淇水也。\end{quoting}

\section{芄蘭}

%{\footnotesize 二章、章六句}

\textbf{芄蘭，刺惠公也。驕而無禮，大夫刺之。}{\footnotesize 惠公以幼童即位，自謂有才能而驕慢，於大臣但習威儀，不知為政之禮。}

\begin{quoting}\textbf{錢澄之}田間詩學曰觿所以解結，以象智也，智不足則虛佩觿矣，韘所以發矢，以象武也，武不足則虛佩韘矣。\end{quoting}

\textbf{芄蘭之支，}{\footnotesize 興也。芄蘭，草也。君子之德當柔潤溫良。箋云芄蘭柔弱，恆蔓延於地，有所依緣則起，興者，喻幼稚之君任用大臣乃能成其政。}\textbf{童子佩觿。}{\footnotesize 觿，所以解結，成人之佩也。人君治成人之事，雖童子猶佩觿，早成其德。}\textbf{雖則佩觿，能不我知。}{\footnotesize 不自謂無知，以驕慢人也。箋云此幼稚之君雖佩觿與，其才能實不如我眾臣之所知為也。惠公自謂有才能而驕慢，所以見刺。}\textbf{容兮遂兮，垂帶悸兮。}{\footnotesize 容儀可觀，佩玉遂遂然，垂其紳帶悸悸然有節度。箋云容，容刀也。遂，瑞也。言惠公佩容刀與瑞及垂紳帶三尺，則悸悸然行止有節度，然其德不稱服。}

\begin{quoting}芄 \texttt{wán}。支，魯詩作枝。\textbf{王引之}古字多借能為而。\end{quoting}

\textbf{芄蘭之葉，}{\footnotesize 箋云葉，猶支也。}\textbf{童子佩韘。}{\footnotesize 韘，玦，能射御則佩韘。箋云韘之言沓，所以彄沓手指。}\textbf{雖則佩韘，能不我甲。}{\footnotesize 甲，狎也。箋云此君雖佩韘與，其才能實不如我眾臣之所狎習。}\textbf{容兮遂兮，垂帶悸兮。}

\begin{quoting}韘 \texttt{shè}。甲，韓詩作狎。\end{quoting}

\section{河廣}

%{\footnotesize 二章、章四句}

\textbf{河廣，宋襄公母歸于衛，思而不止，故作是詩也。}{\footnotesize 宋桓公夫人，衛文公之妹，生襄公而出，襄公即位，夫人思宋，義不可往，故作詩以自止。}

\textbf{誰謂河廣，一葦杭之。}{\footnotesize 杭，渡也。箋云誰謂河水廣與，一葦加之則可以渡之，喻狹也。今我之不渡，直自不往耳，非為其廣。}\textbf{誰謂宋遠，跂予望之。}{\footnotesize 箋云予，我也。誰謂宋國遠與，我跂足則可以望見之，亦喻近也。今我之不往，直以義不往耳，非為其遠。}

\begin{quoting}杭，魯詩作斻，說文「斻，方舟也」。跂，魯詩齊詩作企，說文「企，舉踵也」。\end{quoting}

\textbf{誰謂河廣，曾不容刀。}{\footnotesize 箋云不容刀，亦喻狹。小船曰刀。}\textbf{誰謂宋遠，曾不崇朝。}{\footnotesize 箋云崇，終也。行不終朝，亦喻近。}

\section{伯兮}

%{\footnotesize 四章、章四句}

\textbf{伯兮，刺時也。言君子行役，為王前驅，過時而不反焉。}{\footnotesize 衛宣公之時，蔡人、衛人、陳人從王伐鄭，伯也為王前驅久，故家人思之。}

\textbf{伯兮朅兮，邦之桀兮。}{\footnotesize 伯，州伯也。朅，武貌。桀，特立也。箋云伯，君子字也。桀，英桀，言賢也。}\textbf{伯也執殳，為王前驅。}{\footnotesize 殳長丈二而無刃。箋云兵車六等，軫也、戈也、人也、殳也、車戟也、酋矛也，皆以四尺為差。}

\begin{quoting}朅 \texttt{qiè}，魯詩作偈，見碩人注。\textbf{馬瑞辰}執殳先驅，為旅賁之職。\end{quoting}

\textbf{自伯之東，首如飛蓬。}{\footnotesize 婦人夫不在無容飾。}\textbf{豈無膏沐，誰適為容。}{\footnotesize 適，主也。}

\begin{quoting}適，悦也。\end{quoting}

\textbf{其雨其雨，杲杲出日。}{\footnotesize 杲杲然日復出矣。箋云人言其雨其雨而杲杲然日復出，猶我言伯且來伯且來復不來。}\textbf{願言思伯，甘心首疾。}{\footnotesize 甘，厭也。箋云願，念也。我念思伯，心不能已，如人心嗜欲所貪，口味不能絕也，我憂思以生首疾。}

\begin{quoting}\textbf{王引之}其，猶庶幾也。\textbf{馬瑞辰}杲 \texttt{gǎo} 對杳言，說文「杳，冥也，从日在木下，杲，明也，从日在木上」。又曰甘與苦古以相反為義，故甘草爾雅名為大苦，則甘心亦得訓為苦心，猶言憂心、勞心、痛心也。\end{quoting}

\textbf{焉得諼草，言樹之背。}{\footnotesize 諼草令人忘憂。背，北堂也。箋云憂以生疾，恐將危身，欲忘之。}\textbf{願言思伯，使我心痗。}{\footnotesize 痗，病也。}

\begin{quoting}樹，植也。痗 \texttt{mèi}。\end{quoting}

\section{有狐}

%{\footnotesize 三章、章四句}

\textbf{有狐，刺時也。衛之男女失時，喪其妃耦焉。古者國有凶荒，則殺禮而多昬，會男女之無夫家者，所以育人民也。}{\footnotesize 育，生長也。}

\textbf{有狐綏綏，在彼淇梁。}{\footnotesize 興也。綏綏，匹行貌。石絕水曰梁。}\textbf{心之憂矣，之子無裳。}{\footnotesize 之子，無室家者。在下曰裳，所以配衣也。箋云之子，是子也。時婦人喪其妃耦，寡而憂是子無裳，無為作裳者，欲與為室家。}

\begin{quoting}綏綏，韓詩作夊夊，說文「行遲曳夊夊也」。\end{quoting}

\textbf{有狐綏綏，在彼淇厲。}{\footnotesize 厲，深可厲之旁。}\textbf{心之憂矣，之子無帶。}{\footnotesize 帶，所以申束衣。}

\begin{quoting}\textbf{胡承珙}此厲當為瀨之借字，說文「瀨，水流沙上也」，楚辭「石瀨兮淺淺」，是瀨為水流沙石間，上章「石絕水曰梁」為水深之所，次章言厲為水淺之所，三章言側，則在岸矣，立言次序如此。帶，即紳也。\end{quoting}

\textbf{有狐綏綏，在彼淇側。心之憂矣，之子無服。}{\footnotesize 言無室家，若人無衣服。}

\begin{quoting}伐檀傳「側，猶厓也」。\end{quoting}

\section{木瓜}

%{\footnotesize 三章、章四句}

\textbf{木瓜，美齊桓公也。衛國有狄人之敗，出處于漕，齊桓公救而封之，遺之車馬器服焉，衛人思之，欲厚報之而作是詩也。}

\textbf{投我以木瓜，報之以瓊琚。}{\footnotesize 木瓜，楙木也，可食之木。瓊，玉之美者。琚，佩玉名。}\textbf{匪報也，永以為好也。}{\footnotesize 箋云匪，非也。我非敢以瓊琚為報木瓜之惠，欲令齊長以為翫好，結己國之恩也。}

\begin{quoting}好 \texttt{hào}。\end{quoting}

\textbf{投我以木桃，報之以瓊瑤。}{\footnotesize 瓊瑤，美玉。}\textbf{匪報也，永以為好也。}

\textbf{投我以木李，報之以瓊玖。}{\footnotesize 瓊玖，玉名。}\textbf{匪報也，永以為好也。}{\footnotesize 孔子曰「吾於木瓜，見苞苴之禮行」。箋云以果實相遺者必苞苴之，尚書曰「厥苞橘柚」。}

%\begin{flushright}衛國十篇、三十四章、二百三句\end{flushright}