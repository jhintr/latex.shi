\chapter{鄭緇衣詁訓傳第七}

\begin{quoting}\textbf{釋文}鄭者國名，周宣王母弟桓公友所封也，其地詩譜云「宗周圻內咸林之地，今京兆鄭縣是其都也」，漢書地理志云「京兆鄭縣，周宣王弟鄭桓公邑」是也，至桓公之子武公滑突隨平王東遷，遂滅虢鄶而居之，即「史伯所云十邑之地，右洛左濟，前華後河，食溱洧焉，今河南新鄭是也」，在滎陽宛陵縣西南。\end{quoting}

\section{緇衣}

%{\footnotesize 三章、章四句}

\textbf{緇衣，美武公也。父子並為周司徒，善於其職，國人宜之，故美其德，以明有國善善之功焉。}{\footnotesize 父，謂武公父桓公也。司徒之職掌十二教。善善者，治之有功也。鄭國之人皆謂桓公、武公居司徒之官正得其宜。}

\textbf{緇衣之宜兮，敝、予又改為兮。}{\footnotesize 緇，黑色，卿士聽朝之正服也。改，更也。有德君子宜世居卿士之位焉。箋云緇衣者，居私朝之服也，天子之朝服皮弁服也。}\textbf{適子之館兮，還、予授子之粲兮。}{\footnotesize 適之、館舍、粲餐也。諸侯入為天子卿士，受采祿。箋云卿士所之之館在天子之宮，如今之諸廬也，自館還在采地之都，我則設餐以授之，愛之，欲飲食之也。}

\begin{quoting}還，同旋。粲，新衣也，小雅大東「粲粲衣服」，毛傳「粲，鮮盛貌」。\end{quoting}

\textbf{緇衣之好兮，敝、予又改造兮。}{\footnotesize 好，猶宜也。箋云造，為也。}\textbf{適子之館兮，還、予授子之粲兮。}

\textbf{緇衣之蓆兮，敝、予又改作兮。}{\footnotesize 蓆，大也。箋云作，為也。}\textbf{適子之館兮，還、予授子之粲兮。}

\section{將仲子}

%{\footnotesize 三章、章八句}

\textbf{將仲子，刺莊公也。不勝其母，以害其弟，弟叔失道而公弗制，祭仲諫而公弗聽，小不忍以致大亂焉。}{\footnotesize 莊公之母，謂武姜，生莊公及弟叔段，段好勇而無禮，公不早為之所而使驕慢。}

\textbf{將仲子兮，無踰我里，無折我樹杞。}{\footnotesize 將，請也。仲子，祭仲也。踰越、里居也。二十五家為里。杞，木名也。折，言傷害也。箋云祭仲驟諫，莊公不能用其言，故言請固距之，無踰我里，喻言無干我親戚也，無折我樹杞，喻言無傷害我兄弟也。仲初諫曰「君將與之，臣請事之，君若不與，臣請除之」。}\textbf{豈敢愛之，畏我父母。}{\footnotesize 箋云段將為害，我豈敢愛之而不誅與，以父母之故，故不為也。}\textbf{仲可懷也，父母之言，亦可畏也。}{\footnotesize 箋云懷私曰懷。言仲子之言可私懷也，我迫於父母有言，不得從也。}

\textbf{將仲子兮，無踰我牆，無折我樹桑。}{\footnotesize 牆，垣也。桑，木之眾也。}\textbf{豈敢愛之，畏我諸兄。}{\footnotesize 諸兄，公族。}\textbf{仲可懷也，諸兄之言，亦可畏也。}

\textbf{將仲子兮，無踰我園，無折我樹檀。}{\footnotesize 園，所以樹木。檀，彊忍之木。}\textbf{豈敢愛之，畏人之多言。仲可懷也，人之多言，亦可畏也。}

\begin{quoting}\textbf{徐常吉}傳說彙纂曰由踰里而牆而園，仲之來也以漸而迫也，由父母而諸兄而眾人，女之畏也以漸而遠也。\end{quoting}

\section{叔于田}

%{\footnotesize 三章、章五句}

\textbf{叔于田，刺莊公也。叔處于京，繕甲治兵，以出于田，國人說而歸之。}{\footnotesize 繕之言善也。甲，鎧也。}

\textbf{叔于田，巷無居人。}{\footnotesize 叔，大叔段也。田，取禽也。巷，里塗也。箋云叔往田，國人注心于叔，似如無人處。}\textbf{豈無居人，不如叔也，洵美且仁。}{\footnotesize 箋云洵，信也。言叔信美好而又仁。}

\begin{quoting}說文「巷，里中道」。\end{quoting}

\textbf{叔于狩，巷無飲酒。}{\footnotesize 冬獵曰狩。箋云飲酒，謂燕飲也。}\textbf{豈無飲酒，不如叔也，洵美且好。}

\textbf{叔適野，巷無服馬。}{\footnotesize 箋云適，之也。郊外曰野。服馬，猶乘馬也。}\textbf{豈無服馬，不如叔也，洵美且武。}{\footnotesize 箋云武，有武節。}

\begin{quoting}\textbf{馬瑞辰}服者，犕之假借，易繫辭「服牛乘馬」，說文引作「犕牛乘馬」，玉篇「犕，猶服也，以鞍裝馬也」。\end{quoting}

\section{大叔于田}

%{\footnotesize 三章、章十句}

\textbf{大叔于田，刺莊公也。叔多才而好勇，不義而得眾也。}

\begin{quoting}釋文「叔于田，本或作大叔于田者誤」。\textbf{嚴粲}詩緝曰短篇者止曰叔于田，長篇者加大為別。\end{quoting}

\textbf{大叔于田，乘乘馬。}{\footnotesize 叔之從公田也。}\textbf{執轡如組，兩驂如舞。}{\footnotesize 驂之與服和諧中節。箋云如組者，如織組之為也。在旁曰驂。}\textbf{叔在藪，火烈具舉。}{\footnotesize 藪，澤，禽之府也。烈列、具俱也。箋云列人持火俱舉，言眾同心。}\textbf{襢裼暴虎，獻于公所。}{\footnotesize 襢裼，肉袒也。暴虎，空手以搏之。箋云獻于公所，進於君也。}\textbf{將叔無狃，戒其傷女。}{\footnotesize 狃，習也。箋云狃，復也。請叔無復者，愛也。}

\begin{quoting}孔疏「鄭有圃田，此言在藪，蓋圃田也」。烈，魯詩作列，迾古字，說文「迾，遮也」，火迾者，放火燒草以遮禽獸去路也。襢，齊詩韓詩作膻。\end{quoting}

\textbf{叔于田，乘乘黃。}{\footnotesize 四馬皆黃。}\textbf{兩服上襄，兩驂鴈行。}{\footnotesize 箋云兩服，中央夾轅者。襄，駕也。上駕者，言為眾馬之最良也。鴈行者，言與中服相次序。}\textbf{叔在藪，火烈具揚。}{\footnotesize 揚，揚光也。}\textbf{叔善射忌，又良御忌。}{\footnotesize 忌，辭也。箋云良，亦善也。忌，讀如彼己之子之己。}\textbf{抑磬控忌，抑縱送忌。}{\footnotesize 騁馬曰磬，止馬曰控。發矢曰縱，從禽曰送。}

\begin{quoting}襄，同驤，說文「驤，馬之低仰也」。抑，發語詞。\end{quoting}

\textbf{叔于田，乘乘鴇。}{\footnotesize 驪白雜毛曰鴇。}\textbf{兩服齊首，}{\footnotesize 馬首齊也。}\textbf{兩驂如手。}{\footnotesize 進止如御者之手。箋云如人左右手之相佐助也。}\textbf{叔在藪，火烈具阜。}{\footnotesize 阜，盛也。}\textbf{叔馬慢忌，叔發罕忌。}{\footnotesize 慢遲、罕希也。箋云田事且畢則其馬行遲、發矢希。}\textbf{抑釋掤忌，抑鬯弓忌。}{\footnotesize 掤，所以覆矢。鬯弓，弢弓。箋云射者蓋矢弢弓，言田事畢。}

\begin{quoting}掤 \texttt{bīng}，箭筩蓋。\end{quoting}

\section{清人}

%{\footnotesize 三章、章四句}

\textbf{清人，刺文公也。高克好利而不顧其君，文公惡而欲遠之，不能使高克將兵而禦狄于竟，陳其師旅，翱翔河上，久而不召，眾散而歸，高克奔陳。公子素惡高克進之不以禮，文公退之不以道，危國亡師之本，故作是詩也。}{\footnotesize 好利不顧其君，注心於利也。禦狄于竟，時狄侵衛。}

\textbf{清人在彭，駟介旁旁。}{\footnotesize 清，邑也。彭，衛之河上，鄭之郊也。介，甲也。箋云清者，高克所帥眾之邑也。駟，四馬也。}\textbf{二矛重英，河上乎翱翔。}{\footnotesize 重英，矛有英飾也。箋云二矛，酋矛夷矛也，各有畫飾。}

\begin{quoting}左傳僖二十八年杜注「駟介，四馬被甲也」。旁旁，三家詩作騯騯，說文「騯騯，馬盛貌」。\end{quoting}

\textbf{清人在消，駟介麃麃。}{\footnotesize 消，河上地也。麃麃，武貌。}\textbf{二矛重喬，河上乎逍遙。}{\footnotesize 重喬，累荷也。箋云喬，矛矜近上及室題，所以縣毛羽也。}

\begin{quoting}喬，韓詩作鷮。文選南都賦注引韓詩「逍遙，遊也」。\end{quoting}

\textbf{清人在軸，駟介陶陶。}{\footnotesize 軸，河上地也。陶陶，驅馳之貌。}\textbf{左旋右抽，中軍作好。}{\footnotesize 左旋講兵，右抽抽矢以射，居軍中為容好。箋云左，左人，謂御者。右，車右也。中軍，謂將也。高克之為將，久不得歸，日使其御者習旋車，車右抽刃，自居中央，為軍之容好而已。兵車之法，將居鼓下，故御者在左。}

\begin{quoting}抽，三家詩作搯，說文「搯者，拔兵刃以習擊刺，詩曰左旋右搯」。\end{quoting}

\section{羔裘}

%{\footnotesize 三章、章四句}

\textbf{羔裘，刺朝也。言古之君子，以風其朝焉。}{\footnotesize 言，猶道也。鄭自莊公而賢者陵遲，朝無忠正之臣，故刺之。}

\textbf{羔裘如濡，洵直且侯。}{\footnotesize 如濡，潤澤也。洵均、侯君也。箋云緇衣、羔裘，諸侯之朝服也，言古朝廷之臣皆忠直且君也。君者，言正其衣冠，尊其瞻視，儼然人望而畏之。}\textbf{彼其之子，舍命不渝。}{\footnotesize 渝，變也。箋云舍，猶處也。之子，是子也。是子處命不變，謂守死善道，見危授命之等。}

\begin{quoting}洵，韓詩作恂。左傳昭元年「楚公子美矣君哉」，則古字訓君者多有美義。\end{quoting}

\textbf{羔裘豹飾，孔武有力。}{\footnotesize 豹飾，緣以豹皮也。孔，甚也。}\textbf{彼其之子，邦之司直。}{\footnotesize 司，主也。}

\begin{quoting}\textbf{馬瑞辰}上章云「洵直且侯」是君子之處己以直，此章「邦之司直」是言君子之能直人也。\end{quoting}

\textbf{羔裘晏兮，三英粲兮。}{\footnotesize 晏，鮮盛貌。三英，三德也。箋云三德，剛克、柔克、正直也。粲，眾意。}\textbf{彼其之子，邦之彥兮。}{\footnotesize 彥，士之美稱。}

\begin{quoting}爾雅「晏晏、溫溫，柔也」。\end{quoting}

\section{遵大路}

%{\footnotesize 二章、章四句}

\textbf{遵大路，思君子也。莊公失道，君子去之，國人思望焉。}

\textbf{遵大路兮，摻執子之袪兮。}{\footnotesize 遵循、路道、摻擥、袪袂也。箋云思望君子，於道中見之，則欲擥持其袂而留之。}\textbf{無我惡兮，不寁故也。}{\footnotesize 寁，速也。箋云子無惡我擥持子之袂，我乃以莊公不速於先君之道使我然。}

\begin{quoting}袪 \texttt{qū}。\textbf{馬瑞辰}寁 \texttt{zǎn} 字訓速，速當讀同孟子「可以速則速」之速，趙注孟子「速，速去也」，速對久言，久為遲留，故知速為速去。故，故人也。\end{quoting}

\textbf{遵大路兮，摻執子之手兮。}{\footnotesize 箋云言執手者，思望之甚。}\textbf{無我魗兮，不寁好也。}{\footnotesize 魗，棄也。箋云魗，亦惡也。好，猶善也。子無惡我，我乃以莊公不速於善道使我然。}

\begin{quoting}孔疏「魗與醜，古今字」。\end{quoting}

\section{女曰雞鳴}

%{\footnotesize 三章、章六句}

\textbf{女曰雞鳴，刺不說德也。陳古義以刺今不說德而好色也。}{\footnotesize 德，謂士大夫賓客有德者。}

\begin{quoting}\textbf{聞一多}風詩類鈔曰女曰雞鳴，樂新婚也。\end{quoting}

\textbf{女曰雞鳴，士曰昧旦。}{\footnotesize 箋云此夫婦相警覺以夙興，言不留色也。}\textbf{子興視夜，明星有爛。}{\footnotesize 言小星已不見也。箋云明星尚爛爛然，蚤於別色時。}\textbf{將翱將翔，弋鳧與鴈。}{\footnotesize 閒於政事，則翱翔習射。箋云弋，繳射也。言無事則往弋射鳧鴈，以待賓客為燕具。}

\begin{quoting}說文「昧，昧爽，且明也」。\end{quoting}

\textbf{弋言加之，與子宜之。}{\footnotesize 宜，肴也。箋云言，我也。子，謂賓客也。所弋之鳧鴈，我以為加豆之實，與君子共肴也。}\textbf{宜言飲酒，與子偕老。}{\footnotesize 箋云宜乎我燕樂賓客而飲酒，與之俱至老，親愛之言也。}\textbf{琴瑟在御，莫不靜好。}{\footnotesize 君子無故不徹琴瑟，賓主和樂，無不安好。}

\begin{quoting}言，語詞。\textbf{朱熹}加，中也，史記所謂「以弱弓微繳加諸鳧雁之上」是也。靜，同靖，爾雅釋詁「靖，善也」。\end{quoting}

\textbf{知子之來之，雜佩以贈之。}{\footnotesize 雜佩者，珩璜琚瑀衝牙之類。箋云贈，送也。我若知子之必來，我則豫儲雜佩，去則以送子也。與異國賓客燕時，雖無此物，猶言之，以致其厚意，其若有之，固將行之。士大夫以君命出使，主國之臣必以燕禮樂之，助君之歡。}\textbf{知子之順之，雜佩以問之。}{\footnotesize 問，遺也。箋云順，謂與己和順。}\textbf{知子之好之，雜佩以報之。}{\footnotesize 箋云好，謂與己同好。}

\begin{quoting}\textbf{王引之}來，讀為勞來之來，爾雅云「勞來，勤也」。\end{quoting}

\section{有女同車}

%{\footnotesize 二章、章六句}

\textbf{有女同車，刺忽也，鄭人刺忽之不昬于齊。太子忽嘗有功于齊，齊侯請妻之，齊女賢而不取，卒以無大國之助至於見逐，故國人刺之。}{\footnotesize 忽，鄭莊公世子，祭仲逐之而立突。}

\textbf{有女同車，顏如舜華。}{\footnotesize 親迎同車也。舜，木槿也。箋云鄭人刺忽不取齊女，親迎與之同車，故稱同車之禮，齊女之美。}\textbf{將翱將翔，佩玉瓊琚。}{\footnotesize 佩有琚瑀，所以納閒。}\textbf{彼美孟姜，洵美且都。}{\footnotesize 孟姜，齊長女。都，閑也。箋云洵，信也。言孟姜信美好且閑習婦禮。}

\begin{quoting}舜，魯詩作蕣。都，同奲 \texttt{duǒ}，說文「奲，富奲奲貌」，\textbf{陳奐}奲合二字會意，奢，張也，單，大也，富奲奲，言容貌之美大也。\end{quoting}

\textbf{有女同行，顏如舜英。}{\footnotesize 行，行道也。英，猶華也。箋云女始乘車，壻御輪三周，御者代壻。}\textbf{將翱將翔，佩玉將將。}{\footnotesize 將將，鳴玉而後行。}\textbf{彼美孟姜，德音不忘。}{\footnotesize 箋云不忘者，後世傳道其德也。}

\begin{quoting}將將，魯詩作鏘鏘，同瑲瑲，玉聲也。\textbf{王引之}不忘，猶言德音不已。\end{quoting}

\section{山有扶蘇}

%{\footnotesize 二章、章四句}

\textbf{山有扶蘇，刺忽也。所美非美然。}{\footnotesize 言忽所美之人實非美人。}

\textbf{山有扶蘇，隰有荷華。}{\footnotesize 興也。扶蘇，扶胥，小木也。荷華，扶渠也，其華菡萏。言高下大小各得其宜也。箋云興者，扶胥之木生于山，喻忽置不正之人于上位也，荷華生于隰，喻忽置有美德者于下位，此言其用臣顛倒，失其所也。}\textbf{不見子都，乃見狂且。}{\footnotesize 子都，世之美好者也。狂，狂人也。且，辭也。箋云人之好美色不往覩子都，乃反往覩狂醜之人，以興忽好善不任用賢者，反任用小人，其意同。}

\begin{quoting}段注「扶疏謂大木枝柯四布，疏通作胥，亦作蘇」。孟子「至於子都，天下莫不知其姣也」。且 \texttt{jū}。\end{quoting}

\textbf{山有橋松，隰有游龍。}{\footnotesize 松，木也。龍，紅草也。箋云游龍，猶放縱也。橋松在山上，喻忽無恩澤於大臣也，紅草放縱枝葉於隰中，喻忽聽恣小臣。此又言養臣顛倒，失其所也。}\textbf{不見子充，乃見狡童。}{\footnotesize 子充，良人也。狡童，昭公也。箋云人之好忠良之人不往覩子充，乃反往覩狡童，狡童有貌而無實。}

\begin{quoting}橋，釋文「本亦作喬，王云高也」。龍，同蘢。\end{quoting}

\section{蘀兮}

%{\footnotesize 二章、章四句}

\textbf{蘀兮，刺忽也。君弱臣強，不倡而和也。}{\footnotesize 不倡而和，君臣各失其禮，不相倡和。}

\textbf{蘀兮蘀兮，風其吹女。}{\footnotesize 興也。蘀，槁也。人臣待君唱而後和。箋云槁，謂木葉也。木葉槁，待風乃落，興者，風喻號令也，喻君有政教，臣乃行之，言此者，刺今不然。}\textbf{叔兮伯兮，倡予和女。}{\footnotesize 叔伯，言群臣長幼也。君唱臣和也。箋云叔伯，群臣相謂也。群臣無其君而行，自以彊弱相服，女倡矣，我則將和之，言此者，刺其自專也。叔伯，兄弟之稱。}

\begin{quoting}說文「草木凡皮葉落陊地為蘀 \texttt{tuò}」。說文「倡，樂也」，段注「經傳皆用為唱字」。倡予和女，即予倡女和。\end{quoting}

\textbf{蘀兮蘀兮，風其漂女。}{\footnotesize 漂，猶吹也。}\textbf{叔兮伯兮，倡予要女。}{\footnotesize 要，成也。}

\begin{quoting}漂，釋文「本亦作飄」。要，通邀，莊子寓言「老聃西遊於秦，邀於郊」，釋文「邀，要也」。\end{quoting}

\section{狡童}

%{\footnotesize 二章、章四句}

\textbf{狡童，刺忽也。不能與賢人圖事，權臣擅命也。}{\footnotesize 權臣擅命，祭仲專也。}

\textbf{彼狡童兮，不與我言兮。}{\footnotesize 昭公有壯狡之志。箋云不與我言者，賢者欲與忽圖國之政事，而忽不能受之，故云然。}\textbf{維子之故，使我不能餐兮。}{\footnotesize 憂懼不遑餐也。}

\begin{quoting}\textbf{王引之}惟，猶以也，詩狡童曰「維子之故」。\end{quoting}

\textbf{彼狡童兮，不與我食兮。}{\footnotesize 不與賢人共食祿。}\textbf{維子之故，使我不能息兮。}{\footnotesize 憂不能息也。}

\section{褰裳}

%{\footnotesize 二章、章五句}

\textbf{褰裳，思見正也。狂童恣行，國人思大國之正己也。}{\footnotesize 狂童恣行，謂突與忽爭國，更出更入，而無大國正之。}

\textbf{子惠思我，褰裳涉溱。}{\footnotesize 惠，愛也。溱，水名也。箋云子者，斥大國之正卿。子若愛而思我，我國有突篡國之事而可征而正之，我則揭衣渡溱水往告難也。}\textbf{子不我思，豈無他人。}{\footnotesize 箋云言他人者，先鄉齊晉宋衛，後之荊楚。}\textbf{狂童之狂也且。}{\footnotesize 狂行童昏所化也。箋云狂童之人日為狂行，故使我言此也。}

\begin{quoting}\textbf{毛奇齡}女子曰，子思我，子當褰裳來，嗜山不顧高，嗜桃不顧毛也。國語韋注「童，無智」，\textbf{陳奐}童即狂也，童昏即狂行之狀，單言狂，累言狂童，無二義也。\end{quoting}

\textbf{子惠思我，褰裳涉洧。}{\footnotesize 洧，水名也。}\textbf{子不我思，豈無他士。}{\footnotesize 士，事也。箋云他士，猶他人也。大國之卿當天子之上士。}\textbf{狂童之狂也且。}

\begin{quoting}溱洧 \texttt{zhēn wěi} 皆鄭水名，在今河南密縣。\end{quoting}

\section{丰}

%{\footnotesize 四章、二章章三句、二章章四句}

\textbf{丰，刺亂也。昬姻之道缺，陽倡而陰不和，男行而女不隨。}{\footnotesize 婚姻之道，謂嫁取之禮。}

\textbf{子之丰兮，俟我乎巷兮，}{\footnotesize 丰，豐滿也。巷，門外也。箋云子，謂親迎者。我，我將嫁者。有親迎我者，面貌丰丰然豐滿善人也，出門而待我於巷中。}\textbf{悔予不送兮。}{\footnotesize 時有違而不至者。箋云悔乎我不送是子而去也。時不送則為異人之色，後不得耦而思之。}

\begin{quoting}\textbf{胡承珙}送，猶致也，荀子富國篇注「送，致女」，春秋言致女者，即以女授壻之謂，此女悔其不行，故託言於其家之不致，非自謂其不送男子也。\end{quoting}

\textbf{子之昌兮，俟我乎堂兮，}{\footnotesize 昌，盛壯貌。箋云堂，當為棖，棖，門梱上木近邊者。}\textbf{悔予不將兮。}{\footnotesize 將，行也。箋云將，亦送也。}

\textbf{衣錦褧衣，裳錦褧裳。}{\footnotesize 衣錦褧裳，嫁者之服。箋云褧，襌也，蓋以襌縠為之。中衣裳用錦，而上加襌縠焉，為其文之大著也。庶人之妻嫁服也，士妻䊷衣纁袡。}\textbf{叔兮伯兮，駕予與行。}{\footnotesize 叔伯，迎己者。箋云言此者，以前之悔，今則叔也伯也來迎己者，從之，志又易也。}

\begin{quoting}行，同「女子有行」之行，即下章之歸也。\end{quoting}

\textbf{裳錦褧裳，衣錦褧衣。叔兮伯兮，駕予與歸。}

\section{東門之墠}

%{\footnotesize 二章、章四句}

\textbf{東門之墠，刺亂也。男女有不待禮而相奔者也。}

\textbf{東門之墠，茹藘在阪。}{\footnotesize 東門，城東門也。墠，除地町町者。茹藘，茅蒐也。男女之際，近而易則如東門之墠，遠而難則茹藘在阪。箋云城東門之外有墠，墠邊有阪，茅蒐生焉，茅蒐之為難淺矣，易越而出。此女欲奔男之辭。}\textbf{其室則邇，其人甚遠。}{\footnotesize 邇，近也。得禮則近，不得禮則遠。箋云其室則近，謂所欲奔男之家，望其來迎己而不來，則為遠。}

\begin{quoting}墠 \texttt{shàn}。\end{quoting}

\textbf{東門之栗，有踐家室。}{\footnotesize 栗，行上栗也。踐，淺也。箋云栗而在淺家室之內，言易竊取。栗，人所㗖食而甘嗜，故女以自喻也。}\textbf{豈不爾思，子不我即。}{\footnotesize 即，就也。箋云我豈不思望女乎，女不就迎我而俱去耳。}

\begin{quoting}踐，韓詩作靖，\textbf{王先謙}韓踐作靖，云善也。\end{quoting}

\section{風雨}

%{\footnotesize 三章、章四句}

\textbf{風雨，思君子也。亂世則思君子不改其度焉。}

\textbf{風雨淒淒，雞鳴喈喈。}{\footnotesize 興也。風且雨淒淒然，雞猶守時而鳴喈喈然。箋云興者，喻君子雖居亂世，不變改其節度。}\textbf{既見君子，云胡不夷。}{\footnotesize 胡何、夷說也。箋云思而見之，云何而心不說。}

\textbf{風雨瀟瀟，雞鳴膠膠。}{\footnotesize 瀟瀟，暴疾也。膠膠，猶喈喈也。}\textbf{既見君子，云胡不瘳。}{\footnotesize 瘳，愈也。}

\begin{quoting}膠，三家詩作嘐。\end{quoting}

\textbf{風雨如晦，雞鳴不已。}{\footnotesize 晦，昏也。箋云已，止也。雞不為如晦而止不鳴。}\textbf{既見君子，云胡不喜。}

\begin{quoting}\textbf{陳奐}如，猶而也。說文「晦，月盡也」，段注「引伸為凡光盡之稱」。\end{quoting}

\section{子衿}

%{\footnotesize 三章、章四句}

\textbf{子衿，刺學校廢也。亂世則學校不脩焉。}{\footnotesize 鄭國謂學為校，言可以校正道藝。}

\textbf{靑靑子衿，悠悠我心。}{\footnotesize 青衿，青領也，學子之所服。箋云學子而俱在學校之中，己留彼去，故隨而思之耳。禮，父母在，衣純以青。}\textbf{縱我不往，子寧不嗣音。}{\footnotesize 嗣，習也。古者教以詩樂，誦之歌之，弦之舞之。箋云嗣，續也。女曾不傳聲問我，以恩責其忘己。}

\begin{quoting}衿，同䘳，亦作襟，顏氏家訓書證篇「古者斜領下連於衿，故謂領為衿」。嗣，魯詩韓詩作詒，韓詩「詒，寄也，曾不寄問也」。\end{quoting}

\textbf{靑靑子佩，悠悠我思。}{\footnotesize 佩，佩玉也。士佩瓀珉而青組綬。}\textbf{縱我不往，子寧不來。}{\footnotesize 不來者，言不一來也。}

\textbf{挑兮達兮，在城闕兮。}{\footnotesize 挑達，往來相見貌。乘城而見闕。箋云國亂，人廢學業，但好登高見於城闕，以候望為樂。}\textbf{一日不見，如三月兮。}{\footnotesize 言禮樂不可一日而廢。箋云君子之學，以文會友，以友輔仁，獨學而無友，則孤陋而寡聞，故思之甚。}

\begin{quoting}\textbf{胡承珙}大東「佻佻公子」，傳訓獨行，此挑達訓往來者，亦謂獨往獨來。\end{quoting}

\section{揚之水}

%{\footnotesize 二章、章六句}

\textbf{揚之水，閔無臣也。君子閔忽之無忠臣良士，終以死亡，而作是詩也。}

\textbf{揚之水，不流束楚。}{\footnotesize 揚，激揚也。激揚之水，可謂不能流漂束楚乎。箋云激揚之水，喻忽政教亂促，不流束楚，言其政不行於臣下。}\textbf{終鮮兄弟，維予與女。}{\footnotesize 箋云鮮，寡也。忽兄弟爭國，親戚相疑，後竟寡於兄弟之恩，獨我與女有耳。作此詩者，同姓臣也。}\textbf{無信人之言，人實迋女。}{\footnotesize 迋，誑也。}

\begin{quoting}終，既也。維，同惟。迋 \texttt{guàng}。\end{quoting}

\textbf{揚之水，不流束薪。終鮮兄弟，維予二人。}{\footnotesize 二人同心也。箋云二人者，我身與女忽。}\textbf{無信人之言，人實不信。}

\section{出其東門}

%{\footnotesize 二章、章六句}

\textbf{出其東門，閔亂也。公子五爭，兵革不息，男女相棄，民人思保其室家焉。}{\footnotesize 公子五爭者，謂突再也，忽、子亹、子儀各一也。}

\textbf{出其東門，有女如雲。}{\footnotesize 如雲，眾多也。箋云有女，謂諸見棄者也。如雲者，如雲從風東西南北，心無有定。}\textbf{雖則如雲，匪我思存。}{\footnotesize 思不存乎相救急。箋云匪，非也。此如雲者，皆非我思所存也。}\textbf{縞衣綦巾，聊樂我員。}{\footnotesize 縞衣，白色，男服也。綦巾，蒼艾色，女服也。願室家得相樂。箋云縞衣綦巾，所為作者之妻服也，時亦棄之，迫兵革之難，不能相畜，心不忍絕，故言且留樂我員。此思保其室家，窮困不得有其妻，而以衣巾言之，恩不忍斥之。綦，綦文也。}

\begin{quoting}\textbf{王先謙}鄭城西南門為溱洧二水所經，故以東門為遊人所集。綦 \texttt{qí}。\textbf{馬瑞辰}員，當讀如「婚姻孔云」之云，彼箋云「云，猶友也」，有與友同，詩言不相親者云「亦莫我有」，則言其相親友者宜曰「聊樂我員」矣。\end{quoting}

\textbf{出其闉闍，有女如荼。}{\footnotesize 闉，曲城也。闍，城臺也。荼，英荼也。言皆喪服也。箋云闍，讀當如彼都人士之都，謂國外曲城之中市里也。荼，茅秀，物之輕者，飛行無常。}\textbf{雖則如荼，匪我思且。}{\footnotesize 箋云匪我思且，猶非我思存也。}\textbf{縞衣茹藘，聊可與娛。}{\footnotesize 茹藘，茅蒐之染女服也。娛，樂也。箋云茅蒐，染巾也。聊可與娛，且可留與我為樂，心欲留之言也。}

\begin{quoting}說文「闉 \texttt{yīn}，闉闍，城曲重門也，闍 \texttt{dū}，闉闍」。且，同徂，爾雅「徂、在，存也」。\end{quoting}

\section{野有蔓草}

%{\footnotesize 二章、章六句}

\textbf{野有蔓草，思遇時也。君之澤不下流，民窮於兵革，男女失時，思不期而會焉。}{\footnotesize 不期而會，謂不相與期而自俱會。}

\textbf{野有蔓草，零露漙兮。}{\footnotesize 興也。野，四郊之外。蔓，延也。漙漙然，盛多也。箋云零，落也。蔓草而有露，謂仲春之時，草始生，霜為露也，周禮「仲春之月，令會男女之無夫家者」。}\textbf{有美一人，清揚婉兮。邂逅相遇，適我願兮。}{\footnotesize 清揚，眉目之間婉然美也。邂逅，不期而會。適其時願。}

\begin{quoting}釋文「漙 \texttt{tuán}，本又作團」。\end{quoting}

\textbf{野有蔓草，零露瀼瀼。}{\footnotesize 瀼瀼，盛貌。}\textbf{有美一人，婉如清揚。邂逅相遇，與子皆臧。}{\footnotesize 臧，善也。}

\begin{quoting}瀼 \texttt{ráng}。\textbf{朱熹}偕臧，言各得其所欲也。\end{quoting}

\section{溱洧}

%{\footnotesize 二章、章十二句}

\textbf{溱洧，刺亂也。兵革不息，男女相棄，淫風大行，莫之能救焉。}{\footnotesize 救，猶止也。亂者，士與女合會溱洧之上。}

\begin{quoting}太平御覽引韓詩章句曰當此盛流之時，士與女眾方執蘭，拂除邪惡，鄭國之俗，三月上巳之辰，于此兩水之上招魂續魄，除拂不祥。即修禊 \texttt{xì} 也。\end{quoting}

\textbf{溱與洧，方渙渙兮。}{\footnotesize 溱洧，鄭兩水名。渙渙，春水盛也。箋云仲春之時冰以釋，水則渙渙然。}\textbf{士與女，方秉蕳兮。}{\footnotesize 蕳，蘭也。箋云男女相棄，各無匹耦，感春氣並出，託采芬香之草，而為淫泆之行。}\textbf{女曰觀乎，士曰既且。}{\footnotesize 箋云女曰觀乎，欲與士觀於寬閒之處。既，已也。士曰已觀矣，未從之也。}\textbf{且往觀乎，洧之外，洵訏且樂。}{\footnotesize 訏，大也。箋云洵，信也。女情急，故勸男使往觀於洧之外，言其土地信寬大又樂也，於是男則往也。}\textbf{維士與女，伊其相謔，贈之以勺藥。}{\footnotesize 勺藥，香草。箋云伊，因也。士與女往觀，因相與戲謔，行夫婦之事，其別則送女以勺藥，結恩情也。}

\begin{quoting}渙，韓詩作洹。蕳 \texttt{jiān}，菊科，亦名蘭，古人以沐浴佩身，拂除不祥。且，同徂。伊，同㗨，嘻笑貌。\end{quoting}

\textbf{溱與洧，瀏其清矣。}{\footnotesize 瀏，深貌。}\textbf{士與女，殷其盈矣。}{\footnotesize 殷，眾也。}\textbf{女曰觀乎，士曰既且。且往觀乎，洧之外，洵訏且樂。維士與女，伊其將謔，贈之以勺藥。}{\footnotesize 箋云將，大也。}

\begin{quoting}說文「瀏，流清貌」。\textbf{馬瑞辰}將謔，猶相謔也。\end{quoting}

%\begin{flushright}鄭國二十一篇、五十三章、二百八十三句\end{flushright}