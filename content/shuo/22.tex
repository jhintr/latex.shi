\chapter{寵禮第二十二}

\subsection*{1}

\textbf{元帝正會，引王丞相登御牀，王公固辭，中宗引之彌苦，王公曰：「使太陽與萬物同暉，臣下何以瞻仰？」}{\footnotesize \textbf{中興書}曰元帝登尊號，百官陪位，詔王導升御坐，固辭然後止。}

\subsection*{2}

\textbf{桓宣武嘗請參佐入宿，袁宏、伏滔相次而至，蒞名，府中復有袁參軍，彥伯疑焉，令傳教更質，傳教曰：「參軍是袁、伏之袁，復何所疑？」}

\subsection*{3}

\textbf{王珣、郗超並有奇才，為大司馬所眷拔，珣為主簿，超為記室參軍，超為人多鬚，珣狀短小，于時荊州為之語曰：「髯參軍，短主簿，能令公喜，能令公怒。」}{\footnotesize \textbf{續晉陽秋}曰超有才能，珣有器望，並為溫所暱。}

\subsection*{4}

\textbf{許玄度停都一月，劉尹無日不往，乃歎曰：「卿復少時不去，我成輕薄京尹。」}{\footnotesize \textbf{語林}曰玄度出都，真長九日十一詣之，曰「卿尚不去，使我成薄德二千石」。}

\subsection*{5}

\textbf{孝武在西堂會，伏滔預坐，還，下車呼其兒，}{\footnotesize 兒，即系也。\textbf{丘淵之文章錄}曰系，字敬魯，仕至光祿大夫。}\textbf{語之曰：「百人高會，臨坐未得他語，先問『伏滔何在，在此不』，此故未易得，為人作父如此，何如？」}

\subsection*{6}

\textbf{卞範之為丹陽尹，羊孚南州暫還，往卞許，云：「下官疾動不堪坐。」卞便開帳拂褥，羊徑上大牀，入被須枕，卞回坐傾睞，移晨達莫，羊去，卞語曰：「我以第一理期卿，卿莫負我。」}{\footnotesize \textbf{丘淵之文章錄}曰範之，字敬祖，濟陰冤句人，祖㟪，下邳太守，父循，尚書郎，桓玄輔政，範之遷丹陽尹，玄敗，伏誅。}