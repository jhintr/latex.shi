\chapter{排調第二十五}

\subsection*{1}

\textbf{諸葛瑾為豫州，遣別駕到臺，}{\footnotesize 瑾已見。}\textbf{語云：「小兒知談，卿可與語。」連往詣恪，}{\footnotesize \textbf{江表傳}曰恪，字元遜，瑾長子也，少有才名，發藻岐嶷，辯論應機，莫與為對，孫權見而奇之，謂瑾曰「藍田生玉，真不虛也」，仕吳至太傅，為孫峻所害。}\textbf{恪不與相見，後於張輔吳坐中相遇，}{\footnotesize \textbf{環濟吳紀}曰張昭，字子布，忠正有才義，仕吳，為輔吳將軍。}\textbf{別駕喚恪：「咄咄郎君。」恪因嘲之曰：「豫州亂矣，何咄咄之有？」答曰：「君明臣賢，未聞其亂。」恪曰：「昔唐堯在上，四凶在下。」答曰：「非唯四凶，亦有丹朱。」於是一坐大笑。}

\subsection*{2}

\textbf{晉文帝與二陳共車，過喚鍾會同載，即駛車委去，比出，已遠，既至，因嘲之曰：「與人期行，何以遲遲？望卿遙遙不至。」會答曰：「矯然懿實，何必同群？」帝復問會：「皋繇何如人？」答曰：「上不及堯舜，下不逮周孔，亦一時之懿士。」}{\footnotesize 二陳，騫與泰也。會父名繇，故以遙遙戲之。騫父矯，宣帝諱懿，泰父群，祖父寔，故以此酬之。}

\subsection*{3}

\textbf{鍾毓為黃門郎，有機警，在景王坐燕飲，時陳群子玄伯、武周子元夏同在坐，}{\footnotesize \textbf{魏志}曰武周，字伯南，沛國竹邑人，仕至光祿大夫。}\textbf{共嘲毓，景王曰：「皋繇何如人？」對曰：「古之懿士。」顧謂玄伯、元夏曰：「君子周而不比，群而不黨。」}{\footnotesize \textbf{孔安國注論語}曰忠信為周，阿黨為比，黨，助也，君子雖眾，不相私助。}

\subsection*{4}

\textbf{嵇、阮、山、劉在竹林酣飲，王戎後往，步兵曰：「俗物已復來敗人意。」}{\footnotesize \textbf{魏氏春秋}曰時謂王戎未能超俗也。}\textbf{王笑曰：「卿輩意，亦復可敗邪？」}

\subsection*{5}

\textbf{晉武帝問孫皓：}{\footnotesize \textbf{吳錄}曰皓，字元宗，一名彭祖，大皇帝孫也，景帝崩，皓嗣位，為晉所滅，封歸命侯。}\textbf{「聞南人好作爾汝歌，頗能為不？」皓正飲酒，因舉觴勸帝而言曰：「昔與汝為鄰，今與汝為臣，上汝一桮酒，令汝壽萬春。」帝悔之。}

\subsection*{6}

\textbf{孫子荊年少時欲隱，語王武子「當枕石漱流」，誤曰「漱石枕流」，王曰：「流可枕，石可漱乎？」孫曰：「所以枕流，欲洗其耳，}{\footnotesize \textbf{逸士傳}曰許由為堯所讓，其友巢父責之，由乃過清泠水洗耳拭目，曰「向聞貪言，負吾之友」。}\textbf{所以漱石，欲礪其齒。」}

\subsection*{7}

\textbf{頭責秦子羽云：}{\footnotesize 子羽未詳。}\textbf{「子曾不如太原溫顒、潁川荀㝢、}{\footnotesize 溫顒已見。\textbf{荀氏譜}曰㝢，字景伯，祖彧，太尉，父俁，御史中丞。\textbf{世語}曰㝢少與裴楷、王戎、杜默俱有名，仕晉，至尚書。}\textbf{范陽張華、士卿劉許、}{\footnotesize \textbf{晉百官名}曰劉許，字文生，涿鹿郡人，父放，魏驃騎將軍，許，惠帝時為宗正卿。\textbf{按}許與張華同范陽人，故曰士卿，互其辭也，宗正卿，或曰士卿。}\textbf{義陽鄒湛、河南鄭詡，}{\footnotesize \textbf{晉諸公贊}曰湛，字潤甫，新野人，以文義達，仕至侍中。詡，字思淵，滎陽開封人，為衛尉卿，祖泰，揚州刺史，父褒，司空。}\textbf{此數子者，或謇喫無宮商，或尪陋希言語，或淹伊多姿態，或讙譁少智諝，或口如含膠飴，或頭如巾齏杵，}{\footnotesize \textbf{文士傳}曰華為人少威儀，多姿態。推意此語，則此六句還以目上六人，而「口如含膠飴」則指鄒湛，湛辯麗英博，而有此稱，未詳。}\textbf{而猶以文采可觀，意思詳序，攀龍附鳳，並登天府。」}{\footnotesize \textbf{張敏集}載頭責子羽文曰余友有秦生者，雖有姊夫之尊，少而狎焉，同時好暱，有太原溫長仁顒、潁川荀景伯㝢、范陽張茂先華、士卿劉文生許、南陽鄒潤甫湛、河南鄭思淵詡，數年之中，繼踵登朝，而此賢身處陋巷，屢沽而無善價，亢志自若，終不衰墮，為之慨然，又怪諸賢既已在位，曾無伐木嚶鳴之聲，甚違王貢彈冠之義，故因秦生容貌之盛，為頭責之文以戲之，并以嘲六子焉，雖似諧謔，實有興也，其文曰，維泰始元年，頭責子羽曰「吾託子為頭，萬有餘日矣，大塊稟我以精，造我以形，我為子植髮膚、置鼻耳、安眉須、插牙齒、眸子摛光、雙顴隆起，每至出入之間，遨遊市里，行者辟易，坐者竦跽，或稱君侯，或言將軍，捧手傾側，佇立崎嶇，如此者，故我形之足偉也，子冠冕不戴，金銀不佩，釵以當笄，帢以代幗，旨味弗嘗，食粟茹菜，隈摧園間，糞壤汙黑，歲莫年過，曾不自悔，子厭我於形容，我賤子乎意態，若此者乎，必子行己之累也，子遇我如讐，我視子如仇，居常不樂，兩者俱憂，何其鄙哉！子欲為人寶也，則當如皋陶、后稷、巫咸、伊陟，保乂王家，永見封殖，子欲為名高也，則當如許由、子臧、卞隨、務光，洗耳逃祿，千歲流芳，子欲為遊說也，則當如陳軫、蒯通、陸生、鄧公，轉禍為福，令辭從容，子欲為進趣也，則當如賈生之求試、終軍之請使，砥礪鋒穎，以幹王事，子欲為恬淡也，則當如老聃之守一、莊周之自逸，廓然離俗，志陵雲日，子欲為隱遁也，則當如榮期之帶索、漁父之瀺灂，棲遲神丘，垂餌巨壑，此一介之所以顯身成名者也，今子上不希道德，中不效儒墨，塊然窮賤，守此愚惑，察子之情，觀子之志，退不為於處士，進無望於三事，而徒翫日勞形，習為常人之所喜，不亦過乎」，於是子羽愀然深念而對曰「凡所教敕，謹聞命矣，以受性拘係，不閑禮義，設以天幸，為子所寄，今欲使吾為忠也，即當如伍胥屈平，欲使吾為信也，則當殺身以成名，欲使吾為介節邪，則當赴水火以全貞，此四者，人之所忌，故吾不敢造意」，頭曰「子所謂天刑地網，剛德之尤，不登山抱木，則褰裳赴流，吾欲告爾以養性，誨爾以優游，而與蟣蝨同情，不聽我謀，悲哉！俱寓人體，而獨為子頭，且擬人其倫，喻子儕偶，子不如太原溫顒、潁川荀㝢、范陽張華、士卿劉許、南陽鄒湛、河南鄭詡，此數子者，或謇喫無宮商，或尪陋希言語，或淹伊多姿態，或讙譁少智諝，或口如含膠飴，或頭如巾齏杵，而猶以文采可觀，意思詳序，攀龍附鳳，並登天府，夫舐痔得車，沈淵得珠，豈若夫子徒令脣舌腐爛、手足沾濡哉？居有事之世而恥為權圖，譬猶鑿池抱甕，難以求富，嗟乎子羽！何異檻中之熊，深穽之虎，石間饑蟹，竇中之鼠，事力雖勤，見功甚苦，宜其拳局煎蹙，至老無所希也，支離其形，猶能不困，非命也夫，豈與夫子同處也」。}

\subsection*{8}

\textbf{王渾與婦鍾氏共坐，見武子從庭過，渾欣然謂婦曰：「生兒如此，足慰人意。」婦笑曰：「若使新婦得配參軍，生兒故可不啻如此。」}{\footnotesize \textbf{王氏家譜}曰淪，字太沖，司空穆侯中子，司徒渾弟也，醇粹簡遠，貴老莊之學，用心淡如也，為老子例略、周紀，年二十餘，舉孝廉，不行，歷大將軍參軍，年二十五卒，大將軍為之流涕。}

\subsection*{9}

\textbf{荀鳴鶴、陸士龍二人未相識，俱會張茂先坐，張令共語，以其並有大才，可勿作常語，陸舉手曰：「雲間陸士龍。」荀答曰：「日下荀鳴鶴。」陸曰：「既開青雲覩白雉，何不張爾弓、布爾矢？」荀答曰：「本謂雲龍騤騤，定是山鹿野麋，獸弱弩彊，是以發遲。」張乃撫掌大笑。}{\footnotesize \textbf{晉百官名}曰荀隱，字鳴鶴，潁川人。\textbf{荀氏家傳}曰隱祖昕，樂安太守，父岳，中書郎，隱與陸雲在張華坐語，互相反覆，陸連受屈，隱辭皆美麗，張公稱善云，世有此書，尋之未得，歷太子舍人、廷尉平，蚤卒。}

\subsection*{10}

\textbf{陸太尉詣王丞相，}{\footnotesize 陸玩已見。}\textbf{王公食以酪，陸還遂病，明日與王牋云：「昨食酪小過，通夜委頓，民雖吳人，幾為傖鬼。」}

\subsection*{11}

\textbf{元帝皇子生，普賜群臣，殷洪喬謝曰：}{\footnotesize 殷羡已見。}\textbf{「皇子誕育，普天同慶，臣無勳焉，而猥頒厚賚。」中宗笑曰：「此事豈可使卿有勳邪？」}

\subsection*{12}

\textbf{諸葛令、王丞相共爭姓族先後，王曰：「何不言葛、王而云王、葛？」令曰：「譬言驢馬，不言馬驢，驢寧勝馬邪？」}{\footnotesize 諸葛恢已見。}

\subsection*{13}

\textbf{劉真長始見王丞相，時盛暑之月，丞相以腹熨彈棊局，曰：「何乃渹？」}{\footnotesize 吳人以冷為渹。}\textbf{劉既出，人問見王公云何，劉曰：「未見他異，唯聞作吳語耳。」}{\footnotesize \textbf{語林}曰真長云「丞相何奇，止能作吳語及細唾也」。}

\subsection*{14}

\textbf{王公與朝士共飲酒，舉瑠璃盌謂伯仁曰：「此盌腹殊空，謂之寶器，何邪？」}{\footnotesize 以戲周之無能。}\textbf{答曰：「此盌英英，誠為清徹，所以為寶耳。」}

\subsection*{15}

\textbf{謝幼輿謂周侯曰：「卿類社樹，遠望之，峨峨拂青天，就而視之，其根則群狐所託，下聚溷而已。」}{\footnotesize 謂顗好媟瀆故。}\textbf{答曰：「枝條拂青天，不以為高，群狐亂其下，不以為濁，聚溷之穢，卿之所保，何足自稱？」}

\subsection*{16}

\textbf{王長豫幼便和令，丞相愛恣甚篤，每共圍棊，丞相欲舉行，長豫按指不聽，丞相笑曰：「詎得爾？相與似有瓜葛。」}{\footnotesize \textbf{蔡邕}曰瓜葛，疎親也。}

\subsection*{17}

\textbf{明帝問周伯仁：「真長何如人？」答曰：「故是千斤犗特。」王公笑其言，伯仁曰：「不如卷角牸，有盤辟之好。」}{\footnotesize 以戲王也。}

\subsection*{18}

\textbf{王丞相枕周伯仁厀，指其腹曰：「卿此中何所有？」答曰：「此中空洞無物，然容卿輩數百人。」}

\subsection*{19}

\textbf{干寶向劉真長}{\footnotesize \textbf{中興書}曰寶，字令升，新蔡人，祖正，吳奮武將軍，父瑩，丹陽丞，寶少以博學才器著稱，歷散騎常侍。}\textbf{敘其搜神記，}{\footnotesize \textbf{孔氏志怪}曰寶父有嬖人，寶母至妬，葬寶父時，因推著藏中，經十年而母喪，開墓，其婢伏棺上，就視猶煖，漸有氣息，輿還家，終日而蘇，說寶父常致飲食，與之接寢，恩情如生，家中吉凶，輒語之，校之悉驗，平復數年後方卒，寶因作搜神記，中云「有所感起」是也。}\textbf{劉曰：「卿可謂鬼之董狐。」}{\footnotesize \textbf{春秋傳}曰趙穿攻晉靈公於桃園，趙宣子未出境而復，太史書「趙盾弒其君」，宣子曰「不然」，對曰「子為正卿，亡不越境，反不討賊，非子而誰」，孔子曰「董狐，古之良史也，書法不隱，趙盾，古之賢大夫也，為法受惡」。}

\subsection*{20}

\textbf{許思文往顧和許，顧先在帳中眠，許至，便徑就牀角枕共語，}{\footnotesize 許璪已見。}\textbf{既而喚顧共行，顧乃命左右取枕上新衣，易己體上所著，許笑曰：「卿乃復有行來衣乎？」}

\subsection*{21}

\textbf{康僧淵目深而鼻高，王丞相每調之，僧淵曰：「鼻者面之山，}{\footnotesize \textbf{管輅別傳}曰鼻者天中之山。\textbf{相書}曰鼻之所在為天中，鼻有山象，故曰山。}\textbf{目者面之淵，山不高則不靈，淵不深則不清。」}

\subsection*{22}

\textbf{何次道往瓦官寺禮拜甚勤，}{\footnotesize 充崇釋氏，甚加敬也。}\textbf{阮思曠語之曰：「卿志大宇宙，}{\footnotesize \textbf{尹子}曰天地四方曰宇，往古來今曰宙。}\textbf{勇邁終古。」}{\footnotesize 終古，往古也。\textbf{楚辭}曰吾不能忍此終古也。}\textbf{何曰：「卿今日何故忽見推？」阮曰：「我圖數千戶郡，尚不能得，卿迺圖作佛，不亦大乎？」}{\footnotesize 思曠，裕也。}

\subsection*{23}

\textbf{庾征西大舉征胡，既成行，止鎮襄陽，}{\footnotesize \textbf{晉陽秋}曰翼率眾入沔，將謀伐狄，既至襄陽，狄尚彊，未可決戰，會康帝崩，兄冰薨，留長子方之守襄陽，自馳還夏口。}\textbf{殷豫章與書，送一折角如意以調之，}{\footnotesize 豫章，殷羡。}\textbf{庾答書曰：「得所致，雖是敗物，猶欲理而用之。」}

\subsection*{24}

\textbf{桓大司馬乘雪欲獵，先過王、劉諸人許，真長見其裝束單急，問：「老賊欲持此何作？」桓曰：「我若不為此，卿輩亦那得坐談？」}{\footnotesize \textbf{語林}曰宣武征還，劉尹數十里迎之，桓都不語，直云「垂長衣，談清言，竟是誰功」，劉答曰「晉德靈長，功豈在爾」。二人說小異，故詳載之。}

\subsection*{25}

\textbf{褚季野問孫盛：「卿國史何當成？」孫云：「久應竟，在公無暇，故至今日。」褚曰：「古人述而不作，何必在蠶室中？」}{\footnotesize \textbf{漢書}曰李陵降匈奴，武帝甚怒，太史令司馬遷盛明陵之忠，帝以遷為陵遊說，下遷腐刑，乃述唐虞以來，至于獲麟，為史記，遷與任安書曰「李陵既生降，僕又茸之以蠶室」。\textbf{蘇林}注曰腐刑者，作密室蓄火，時如蠶室。舊時平陰有蠶室獄。}

\subsection*{26}

\textbf{謝公在東山，朝命屢降而不動，後出為桓宣武司馬，將發新亭，朝士咸出瞻送，高靈時為中丞，亦往相祖，先時，多少飲酒，因倚如醉，戲曰：「卿屢違朝旨，高臥東山，諸人每相與言『安石不肯出，將如蒼生何』，今亦蒼生將如卿何？」謝笑而不答。}{\footnotesize 高靈已見。\textbf{婦人集}載桓玄問王凝之妻謝氏曰「太傅東山二十餘年，遂復不終，其理云何」，謝答曰「亡叔太傅先正，以無用為心，顯隱為優劣，始末正當動靜之異耳」。}

\subsection*{27}

\textbf{初，謝安在東山居，布衣，時兄弟已有富貴者，翕集家門，傾動人物，劉夫人戲謂安曰：「大丈夫不當如此乎？」謝乃捉鼻曰：「但恐不免耳。」}

\subsection*{28}

\textbf{支道林因人就深公買印山，深公答曰：「未聞巢、由買山而隱。」}{\footnotesize \textbf{逸士傳}曰巢父者，堯時隱人，山居，不營世利，年老以樹為巢而寢其上，故號巢父。\textbf{高逸沙門傳}遁得深公之言，慙恧而已。}

\subsection*{29}

\textbf{王、劉每不重蔡公，二人嘗詣蔡，語良久，乃問蔡曰：「公自言何如夷甫？」答曰：「身不如夷甫。」王、劉相目而笑曰：「公何處不如？」答曰：「夷甫無君輩客。」}

\subsection*{30}

\textbf{張吳興年八歲，虧齒，}{\footnotesize 玄之已見。}\textbf{先達知其不常，故戲之曰：「君口中何為開狗竇？」張應聲答曰：「正使君輩從此中出入。」}

\subsection*{31}

\textbf{郝隆七月七日出日中仰臥，人問其故，答曰：「我曬書。」}{\footnotesize \textbf{征西寮屬名}曰隆，字佐治，汲郡人，仕吳至征西參軍。}

\subsection*{32}

\textbf{謝公始有東山之志，後嚴命屢臻，勢不獲已，始就桓公司馬，于時人有餉桓公藥草，中有遠志，公取以問謝：「此藥又名小草，何一物而有二稱？」}{\footnotesize \textbf{本草}曰遠志，一名棘宛，其葉名小草。}\textbf{謝未即答，時郝隆在坐，應聲答曰：「此甚易解，處則為遠志，出則為小草。」謝甚有愧色，桓公目謝而笑曰：「郝參軍此過乃不惡，亦極有會。」}

\subsection*{33}

\textbf{庾園客詣孫監，值行，見齊莊在外，尚幼，而有神意，庾試之曰：「孫安國何在？」即答曰：「庾穉恭家。」庾大笑曰：「諸孫大盛，有兒如此。」又答曰：「未若諸庾之翼翼。」還，語人曰：「我故勝，得重喚奴父名。」}{\footnotesize \textbf{孫放別傳}曰放兄弟並秀異，與庾翼子園客同為學生，園客少有佳稱，因談笑嘲放曰「諸孫於今為盛」，盛，監君諱也，放即答曰「未若諸庾之翼翼」，放應機制勝，時人仰焉，司馬景王、陳、鍾諸賢相酬，無以踰也。}

\subsection*{34}

\textbf{范玄平在簡文坐，談欲屈，引王長史曰：「卿助我。」}{\footnotesize \textbf{范汪別傳}曰汪，字玄平，潁陽人，左將軍略之孫，少有不常之志，通敏多識，博涉經籍，致譽於時，歷吏部尚書、徐兗二州刺史。}\textbf{王曰：「此非拔山力所能助。」}{\footnotesize \textbf{史記}曰項羽為漢兵所圍，夜起歌曰「力拔山兮氣蓋世，時不利兮騅不逝」。}

\subsection*{35}

\textbf{郝隆為桓公南蠻參軍，三月三日會，作詩，不能者罰酒三升，隆初以不能受罰，既飲，攬筆便作一句云「娵隅躍清池」，桓問：「娵隅是何物？」答曰：「蠻名魚為娵隅。」桓公曰：「作詩何以作蠻語？」隆曰：「千里投公，始得蠻府參軍，那得不作蠻語也？」}

\subsection*{36}

\textbf{袁羊嘗詣劉恢，恢在內眠未起，袁因作詩調之曰：「角枕粲文茵，錦衾爛長筵。」}{\footnotesize \textbf{唐詩}曰晉獻公好攻戰，國人多喪，其詩曰「角枕粲兮，錦衾爛兮，予美亡此，誰與獨旦」。袁故嘲之。}\textbf{劉尚晉明帝女，}{\footnotesize \textbf{晉陽秋}曰恢尚廬陵長公主，名南弟。}\textbf{主見詩，不平曰：「袁羊，古之遺狂。」}

\subsection*{37}

\textbf{殷洪遠答孫興公詩云：「聊復放一曲。」劉真長笑其語拙，問曰：「君欲云那放？」殷曰：「榻臘亦放，何必其鎗鈴邪？」}{\footnotesize 殷融已見。}

\subsection*{38}

\textbf{桓公既廢海西，立簡文，}{\footnotesize \textbf{晉陽秋}曰海西公諱奕，字延齡，成帝子也，興寧中即位，少同閹人之疾，使宮人與左右淫通生子，大司馬溫自廣陵還姑孰，過京都，以皇太后令，廢帝為海西公。}\textbf{侍中謝公見桓公拜，桓驚笑曰：「安石，卿何事至爾？」謝曰：「未有君拜於前，臣立於後。」}

\subsection*{39}

\textbf{郗重熙與謝公書，道：「王敬仁聞一年少懷問鼎，}{\footnotesize 郗曇、王脩已見。\textbf{史記}曰楚莊王觀兵於周郊，周定王使王孫滿迎勞楚王，王問鼎大小輕重，對曰「在德不在鼎」，莊王曰「子無阻九鼎，楚國折鉤之喙，足以為九鼎也」。}\textbf{不知桓公德衰，為復後生可畏？」}{\footnotesize \textbf{春秋傳}曰齊桓公伐楚，責苞茅之不貢。\textbf{論語}曰後生可畏，焉知來者之不如今？\textbf{孔安國}曰後生，少年。}

\subsection*{40}

\textbf{張蒼梧是張憑之祖，嘗語憑父曰：「我不如汝。」憑父未解所以，蒼梧曰：「汝有佳兒。」}{\footnotesize \textbf{張蒼梧碑}曰君諱鎮，字義遠，吳國吳人，忠恕寬明，簡正貞粹，泰安中，除蒼梧太守，討王含有功，封興道縣侯。}\textbf{憑時年數歲，歛手曰：「阿翁，詎宜以子戲父？」}

\subsection*{41}

\textbf{習鑿齒、孫興公未相識，同在桓公坐，桓語孫：「可與習參軍共語。」孫云：「蠢爾蠻荊，敢與大邦為讐？」習云：「薄伐獫狁，至于太原。」}{\footnotesize 小雅詩也。\textbf{毛詩注}曰蠢，動也，荊蠻，荊之蠻也，獫狁，北夷也。習鑿齒，襄陽人，孫興公，太原人，故因詩以相戲也。}

\subsection*{42}

\textbf{桓豹奴是王丹陽外生，形似其舅，桓甚諱之，}{\footnotesize 豹奴，桓嗣小字。\textbf{中興書}曰嗣，字恭祖，車騎將軍沖子也，少有清譽，仕至江州刺史。\textbf{王氏譜}曰混，字奉正，中軍將軍恬子，仕至丹陽尹。}\textbf{宣武云：「不恆相似，時似耳，恆似是形，時似是神。」桓逾不說。}

\subsection*{43}

\textbf{王子猷詣謝萬，林公先在坐，瞻矚甚高，王曰：「若林公鬚髮並全，神情當復勝此不？」謝曰：「脣齒相須，不可以偏亡，}{\footnotesize \textbf{春秋傳}曰脣亡齒寒。}\textbf{鬚髮何關於神明？」林公意甚惡，曰：「七尺之軀，今日委君二賢。」}

\subsection*{44}

\textbf{郗司空拜北府，}{\footnotesize \textbf{南徐州記}曰舊徐州都督以東為稱，晉氏南遷，徐州刺史王舒加北中郎將，北府之號，自此起也。}\textbf{王黃門詣郗門拜，云：「應變將略，非其所長。」驟詠之不已，郗倉謂嘉賓曰：「公今日拜，子猷言語殊不遜，深不可容。」}{\footnotesize 倉，郗融小字也。\textbf{郗氏譜}曰融，字景山，愔第二子，辟琅邪王文學，不拜而蚤終。}\textbf{嘉賓曰：「此是陳壽作諸葛評，}{\footnotesize \textbf{蜀志陳壽}評曰亮連年動眾，而無成功，蓋應變將略，非其所長也。\textbf{王隱晉書}曰壽，字承祚，巴西安漢人，好學，善著述，仕至中庶子，初，壽父為馬謖參軍，諸葛亮誅謖，髡其父頭，亮子瞻又輕壽，故壽撰蜀志，以愛憎為評也。}\textbf{人以汝家比武侯，復何所言？」}

\subsection*{45}

\textbf{王子猷詣謝公，謝曰：「云何七言詩？」}{\footnotesize \textbf{東方朔傳}曰漢武帝在栢梁臺上，使群臣作七言詩。七言詩自此始也。}\textbf{子猷承問，答曰：「昂昂若千里之駒，汎汎若水中之鳧。」}{\footnotesize 出離騷。}

\subsection*{46}

\textbf{王文度、范榮期俱為簡文所要，范年大而位小，王年小而位大，將前，更相推在前，既移久，王遂在范後，王因謂曰：「簸之揚之，穅秕在前。」范曰：「洮之汰之，沙礫在後。」}{\footnotesize 王坦之、范啓已見。一說是孫綽、習鑿齒言。}

\subsection*{47}

\textbf{劉遵祖少為殷中軍所知，稱之於庾公，庾公甚忻然，便取為佐，既見，坐之獨榻上與語，劉爾日殊不稱，庾小失望，遂名之為「羊公鶴」，昔羊叔子有鶴善舞，嘗向客稱之，客試使驅來，氃氋而不肯舞，故稱比之。}{\footnotesize \textbf{徐廣晉紀}曰劉爰之，字遵祖，沛郡人，少有才學，能言理，歷中書郎、宣城太守。}

\subsection*{48}

\textbf{魏長齊雅有體量，而才學非所經，初宦當出，虞存嘲之曰：「與卿約法三章，談者死，文筆者刑，商略抵罪。」魏怡然而笑，無忤於色。}{\footnotesize \textbf{魏氏譜}曰顗，字長齊，會稽人，祖胤，處士，父說，大鴻臚卿，顗仕至山陰令。\textbf{漢書}曰沛公入咸陽，召諸父老曰「天下苦秦苛法久矣，今與父老約法三章耳，殺人者死，傷人及盜抵罪」。\textbf{應劭}注曰抵，至也，但至於罪。}

\subsection*{49}

\textbf{郗嘉賓書與袁虎，道戴安道、謝居士云：「恆任之風，當有所弘耳。」以袁無恆，故以此激之。}{\footnotesize 袁、戴、謝並已見。}

\subsection*{50}

\textbf{范啓與郗嘉賓書曰：「子敬舉體無饒縱，掇皮無餘潤。」郗答曰：「舉體無餘潤，何如舉體非真者？」范性矜假多煩，故嘲之。}

\subsection*{51}

\textbf{二郗奉道，二何奉佛，皆以財賄，謝中郎云：「二郗諂於道，二何佞於佛。」}{\footnotesize \textbf{中興書}曰郗愔及弟曇奉天師道。\textbf{晉陽秋}曰何充性好佛道，崇修佛寺，供給沙門以百數，久在揚州，徵役吏民，功賞萬計，是以為遐邇所譏，充弟準，亦精勤，唯讀佛經、營治寺廟而已矣。}

\subsection*{52}

\textbf{王文度在西州，與林法師講，韓、孫諸人並在坐，林公理每欲小屈，孫興公曰：「法師今日如著弊絮在荊棘中，觸地挂閡。」}

\subsection*{53}

\textbf{范榮期見郗超俗情不淡，戲之曰：「夷、齊、巢、許，一詣垂名，何必勞神苦形，支策據梧邪？」郗未答，韓康伯曰：「何不使遊刃皆虛？」}{\footnotesize \textbf{莊子}曰昭文之鼓琴，師曠之支策，惠子之據梧，三子之智幾矣，皆其盛也，故載之末年。庖丁為文惠君解牛，三年之後，未嘗見全牛也，用刀十九年矣，所解數千牛，而刀刃若新發於硎，文惠君問之，庖丁曰「彼節者有閒，而刀刃無厚，以無厚入有閒，恢恢乎其於遊刃必有餘地」。}

\subsection*{54}

\textbf{簡文在殿上行，右軍與孫興公在後，右軍指簡文語孫曰：「此噉名客。」簡文顧曰：「天下自有利齒兒。」後王光祿作會稽，謝車騎出曲阿祖之，}{\footnotesize 王蘊、謝玄已見。}\textbf{王孝伯罷祕書丞在坐，謝言及此事，因視孝伯曰：「王丞齒似不鈍。」王曰：「不鈍，頗亦驗。」}

\subsection*{55}

\textbf{謝遏夏月嘗仰臥，謝公清晨卒來，不暇著衣，跣出屋外，方躡履問訊，公曰：「汝可謂前倨而後恭。」}{\footnotesize \textbf{戰國策}曰蘇秦說惠王而不見用，黑貂之裘弊，黃金百斤盡，大困而歸，父母不與言，妻不為下機，嫂不為炊，後為從長，行過洛陽，車騎輜重甚眾，秦之昆弟妻嫂側目不敢視，秦笑謂其嫂曰「何先倨而後恭」，嫂謝曰「見季子位高而金多」，秦歎曰「一人之身，富貴則親戚畏懼，貧賤則輕易之，而況於他人哉」。}

\subsection*{56}

\textbf{顧長康作殷荊州佐，請假還東，爾時例不給布颿，顧苦求之乃得，發至破冢，遭風大敗，}{\footnotesize \textbf{周祗隆安記}曰破冢，洲名，在華容縣。}\textbf{作牋與殷云：「地名破冢，真破冢而出，行人安穩，布颿無恙。」}

\subsection*{57}

\textbf{苻朗初過江，}{\footnotesize \textbf{裴景仁秦書}曰朗，字元達，苻堅從兄子，性宏放，神氣爽悟，堅常曰「吾家千里駒也」，堅為慕容沖所圍，朗降謝玄，用為員外散騎侍郎，吏部郎王忱與兄國寶命駕詣之，沙門法汰問朗曰「見王吏部兄弟未」，朗曰「非一狗面人心，又一人面狗心者是邪」，忱醜而才，國寶美而狠故也，朗常與朝士宴，時賢並用唾壺，朗欲夸之，使小兒跪而張口，唾而含出，又善識味，會稽王道子為設精饌，訖，問「關中之食，孰若於此」，朗曰「皆好，唯鹽味小生」，即問宰夫，如其言，或人殺雞以食之，朗曰「此雞棲，恆半露」，問之亦驗，又食鵝炙，知白黑之處，咸試而記之，無豪釐之差，著苻子數十篇，蓋老莊之流也，朗矜高忤物，不容於世，後眾讒而殺之。}\textbf{王咨議大好事，問中國人物及風土所生，終無極已，}{\footnotesize \textbf{王氏譜}曰肅之，字幼恭，右將軍羲之第四子，歷中書郎、驃騎咨議。}\textbf{朗大患之，次復問奴婢貴賤，朗云：「謹厚有識中者，乃至十萬，無意為奴婢問者，止數千耳。」}

\subsection*{58}

\textbf{東府客館是版屋，謝景重詣太傅，時賓客滿中，初不交言，直仰視云：「王乃復西戎其屋。」}{\footnotesize \textbf{秦詩敘}曰襄公備其兵甲，以討西戎，婦人閔其君子，故作詩曰「在其版屋，亂我心曲」。\textbf{毛公}注曰西戎之版屋也。}

\subsection*{59}

\textbf{顧長康噉甘蔗，先食尾，問所以，云：「漸至佳境。」}

\subsection*{60}

\textbf{孝武屬王珣求女壻，曰：「王敦、桓溫，磊砢之流，既不可復得，且小如意，亦好豫人家事，酷非所須，正如真長、子敬比，最佳。」珣舉謝混，後袁山松欲擬謝婚，}{\footnotesize \textbf{續晉陽秋}曰山松，陳郡人，祖喬，益州刺史，父方平，義興太守，山松歷祕書監、吳國內史，孫恩作亂，見害，初，帝為晉陵公主訪壻於王珣，珣舉謝混云「人才不及真長、不減子敬」，帝曰「如此便已足矣」。}\textbf{王曰：「卿莫近禁臠。」}

\subsection*{61}

\textbf{桓南郡與殷荊州語次，因共作了語，顧愷之曰：「火燒平原無遺燎。」桓曰：「白布纏棺豎旒旐。」殷曰：「投魚深淵放飛鳥。」次復作危語，桓曰：「矛頭淅米劍頭炊。」殷曰：「百歲老翁攀枯枝。」顧曰：「井上轆轤臥嬰兒。」殷有一參軍在坐，云：「盲人騎瞎馬，夜半臨深池。」殷曰：「咄咄逼人。」仲堪眇目故也。}{\footnotesize \textbf{中興書}曰仲堪父嘗疾患經時，仲堪衣不解帶數年，自分劑湯藥，誤以藥手拭淚，遂眇一目。}

\subsection*{62}

\textbf{桓玄出射，有一劉參軍與周參軍朋賭，垂成，唯少一破，劉謂周曰：「卿此起不破，我當撻卿。」周曰：「何至受卿撻？」劉曰：「伯禽之貴，尚不免撻，而況於卿？」}{\footnotesize \textbf{尚書大傳}曰伯禽與康叔見周公，三見而三笞，康叔有駭色，謂伯禽曰「有商子者，賢人也，與子見之」，乃見商子而問焉，商子曰「南山之陽有木焉，名喬」，二三子往觀之，見喬實高高然而上，反以告商子，商子曰「喬者，父道也，南山之陰有木焉，名曰梓」，二三子復往觀焉，見梓實晉晉然而俯，反以告商子，商子曰「梓者，子道也」，二三子明日見周公，入門而趨，登堂而跪，周公拂其首，勞而食之曰「爾安見君子乎」。\textbf{禮記}曰成王有罪，周公則撻伯禽。亦其義也。}\textbf{周殊無忤色，桓語庾伯鸞曰：}{\footnotesize \textbf{晉東宮百官名}曰庾鴻，字伯鸞，潁川人。\textbf{庾氏譜}曰鴻祖義，吳國內史，父楷，左衛將軍，鴻仕至輔國內史。}\textbf{「劉參軍宜停讀書，周參軍且勤學問。」}

\subsection*{63}

\textbf{桓南郡與道曜講老子，王侍中為主簿在坐，桓曰：「王主簿，可顧名思義。」王未答，且大笑，桓曰：「王思道能作大家兒笑。」}{\footnotesize 道曜，未詳。思道，王禎之小字也，老子明道，禎之字思道，故曰「顧名思義」。}

\subsection*{64}

\textbf{祖廣行恆縮頭，詣桓南郡，始下車，桓曰：「天甚晴朗，祖參軍如從屋漏中來。」}{\footnotesize \textbf{祖氏譜}曰廣，字淵度，范陽人，父台之，光祿大夫，廣仕至護軍長史。}

\subsection*{65}

\textbf{桓玄素輕桓崖，崖在京下有好桃，玄連就求之，遂不得佳者，}{\footnotesize 崖，桓脩小字。\textbf{續晉陽秋}曰脩少為玄所侮，於言端常嗤鄙之。}\textbf{玄與殷仲文書，以為嗤笑曰：「德之休明，肅慎貢其楛矢，如其不爾，籬壁間物亦不可得也。」}{\footnotesize \textbf{國語}曰仲尼在陳，有隼集陳侯之庭而死，楛矢貫之，石砮尺有咫，問於仲尼，對曰「隼之來遠矣，此肅慎之矢也，昔武王克商，通道于九夷百蠻，使各以方賄貢，於是肅慎氏貢楛矢，古者分異姓之職，使不忘服也，故分陳以肅慎之貢，若求之故府，其可得」，使求，得之金櫝，如初。}