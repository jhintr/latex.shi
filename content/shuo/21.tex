\chapter{巧蓺第二十一}

\subsection*{1}

\textbf{彈棊始自魏宮內，用妝匳戲，}{\footnotesize \textbf{傅玄彈棊賦敘}曰漢成帝好蹴踘，劉向以謂勞人體、竭人力，非至尊所宜御，乃因其體作彈棊，今觀其道，蹴踘道也。\textbf{按}玄此言，則彈棊之戲，其來久矣，且梁冀傳云「冀善彈棊，格五」，而此云起魏世，謬矣。}\textbf{文帝於此戲特妙，用手巾角拂之，無不中，有客自云能，帝使為之，客著葛巾角，低頭拂棊，妙踰於帝。}{\footnotesize \textbf{典論}帝自敘曰戲弄之事，少所喜，唯彈棊略盡其妙，少時嘗為之賦，昔京師少工有二焉，合鄉侯、東方世安、張公子，常恨不得與之對也。\textbf{博物志}曰帝善彈棊，能用手巾角，時有一書生，又能低頭以所冠葛巾角撇棊也。}

\subsection*{2}

\textbf{陵雲臺樓觀精巧，先稱平眾木輕重，然後造構，乃無錙銖相負揭，臺雖高峻，常隨風搖動，而終無傾倒之理，魏明帝登臺，懼其勢危，別以大材扶持之，樓即穨壞，論者謂輕重力偏故也。}{\footnotesize \textbf{洛陽宮殿簿}曰陵雲臺上壁方十三丈，高九尺，樓方四丈，高五丈，棟去地十三丈五尺七寸五分也。}

\subsection*{3}

\textbf{韋仲將能書，魏明帝起殿，欲安榜，使仲將登梯題之，既下，頭鬢皓然，因敕兒孫：「勿復學書。」}{\footnotesize \textbf{文章敘錄}曰韋誕，字仲將，京兆杜陵人，太僕端子，有文學，善屬辭，以光祿大夫卒。\textbf{衛恆四體書勢}曰誕善楷書，魏宮觀多誕所題，明帝立陵霄觀，誤先釘榜，乃籠盛誕，轆轤長絙引上，使就題之，去地二十五丈，誕甚危懼，乃戒子孫絕此楷法，著之家令。}

\subsection*{4}

\textbf{鍾會是荀濟北從舅，二人情好不協，荀有寶劍，可直百萬，常在母鍾夫人許，}{\footnotesize \textbf{孔氏志怪}曰勖以寶劍付妻。}\textbf{會善書，學荀手跡，作書與母取劍，仍竊去不還，}{\footnotesize \textbf{世語}曰會善學人書，伐蜀之役，於劍閣要鄧艾章表，皆約其言，令詞旨倨傲，多自矜伐，艾由此被收也。}\textbf{荀勖知是鍾而無由得也，思所以報之，後鍾兄弟以千萬起一宅，始成，甚精麗，未得移住，荀極善畫，乃潛往畫鍾門堂，作太傅形象，衣冠狀貌如平生，二鍾入門，便大感慟，宅遂空廢。}{\footnotesize \textbf{孔氏志怪}曰于時咸謂勖之報會，過於所失數十倍，彼此書畫，巧妙之極。}

\subsection*{5}

\textbf{羊長和博學工書，}{\footnotesize \textbf{文字志}曰忱性能草書，亦善行隸，有稱於一時。}\textbf{能騎射，善圍棊，諸羊後多知書，而射、弈餘蓺莫逮。}

\subsection*{6}

\textbf{戴安道就范宣學，}{\footnotesize \textbf{中興書}曰逵不遠千里，往豫章詣范宣，宣見逵，異之，以兄女妻焉。}\textbf{視范所為，范讀書亦讀書，范鈔書亦鈔書，唯獨好畫，范以為無用，不宜勞思於此，戴乃畫南都賦圖，范看畢咨嗟，甚以為有益，始重畫。}

\subsection*{7}

\textbf{謝太傅云：「顧長康畫，有蒼生來所無。」}{\footnotesize \textbf{續晉陽秋}曰愷之尤好丹青，妙絕於時，曾以一廚畫寄桓玄，皆其絕者，深所珍惜，悉糊題其前，桓乃發廚後取之，好加理，後愷之見封題如初，而畫並不存，直云「妙畫通靈，變化而去，如人之登仙矣」。}

\subsection*{8}

\textbf{戴安道中年畫行像甚精妙，庾道季看之，語戴云：「神明太俗，由卿世情未盡。」戴云：「唯務光當免卿此語耳。」}{\footnotesize \textbf{列仙傳}曰務光，夏時人也，耳長七寸，好鼓琴，服菖蒲韭根，湯將伐桀，謀於光，光曰「非吾事也」，湯曰「伊尹何如」，務光曰「彊力忍詬，不知其它」，湯克天下，讓於光，光曰「吾聞無道之世，不踐其土，況讓我乎」，負石自沈於盧水。}

\subsection*{9}

\textbf{顧長康畫裴叔則，頰上益三毛，人問其故，顧曰：「裴楷儁朗有識具，正此是其識具。」看畫者尋之，定覺益三毛如有神明，殊勝未安時。}{\footnotesize 愷之歷畫古賢，皆為之贊也。}

\subsection*{10}

\textbf{王中郎以圍棊是坐隱，支公以圍棊為手談。}{\footnotesize \textbf{博物志}曰堯作圍棊，以教丹朱。\textbf{語林}曰王以圍棊為手談，故其在哀制中，祥後客來，方幅會戲。}

\subsection*{11}

\textbf{顧長康好寫起人形，}{\footnotesize \textbf{續晉陽秋}曰愷之圖寫特妙。}\textbf{欲圖殷荊州，殷曰：「我形惡，不煩耳。」顧曰：「明府正為眼爾，}{\footnotesize 仲堪眇目故也。}\textbf{但明點童子，飛白拂其上，使如輕雲之蔽日。」}{\footnotesize 日，一作月。}

\subsection*{12}

\textbf{顧長康畫謝幼輿在巖石裏，人問其所以，顧曰：「謝云『一丘一壑，自謂過之』，此子宜置丘壑中。」}

\subsection*{13}

\textbf{顧長康畫人，或數年不點目精，人問其故，顧曰：「四體妍蚩，本無關於妙處，傳神寫照，正在阿堵中。」}

\subsection*{14}

\textbf{顧長康道：「畫手揮五弦易，目送歸鴻難。」}