\chapter{詩譜}

\section*{詩譜序}

詩之興也，諒不於上皇之世，大庭軒轅，逮於高辛，其時有亡，載籍亦蔑云焉。虞書曰「詩言志，歌永言，聲依永，律和聲」，然則詩之道放於此乎？有夏承之，篇章泯棄，靡有孑遺。邇及商王，不風不雅，何者？論功頌德，所以將順其美，刺過譏失，所以匡救其惡，各於其黨，則為法者彰顯，為戒者著明。周自后稷播種百穀，黎民阻饑，茲旹乃粒，自傳於此名也。陶唐之末，中葉公劉亦世修其德，以明民共則，至於太王王季，克堪顧天，文武之德，光熙前緒，以集大命於厥身，遂為天下父母，使民有政有居，其時詩風有周南召南，雅有鹿鳴文王之屬，及成王周公，致太平，制禮作樂而有頌聲興焉，盛之至也。本之由此風雅而來，故皆錄之，謂之詩之正經。

後王稍更凌遲，懿王始受譖，亨齊哀公，夷身失禮之後，邶不尊賢，自是而下，厲也幽也，政教允衰，周室大壞，十月之交、民勞、板、蕩，勃爾俱作，眾國紛然，刺怨相尋。五霸之末，上無天子，下無方伯，善者誰賞，惡者誰罰，紀綱絕矣。故孔子錄懿王夷王時詩，訖於陳靈公淫亂之事，謂之變風變雅，以為勤民恤功，昭事上帝，則受頌聲，宏福如彼，若違而弗用，則被劫殺，大禍如此，吉凶之所由，憂娛之萌漸，昭昭在斯，足作後王之鑒，於是止矣。

夷厲已上，年數不明，太史年表自共和始，歷宣幽平王而得春秋，次第以立，斯譜欲知源流清濁之所處，則循其上下而省之，欲知風化芳臭氣澤之所及，則傍行而觀之，此詩之大綱也，舉一綱而萬目張，解一卷而眾篇明，於力則鮮，於思則寡，其諸君子，亦有樂於是與。

\section*{周南召南}

周召者，禹貢雍州岐山之陽地名，今屬右扶風美陽縣，地形險阻而原田肥美，周之先公曰大王者避狄難，自豳始遷焉，而修德建王業，商王帝乙之初，命其子王季為西伯，至紂又命文王典治南國江漢汝旁之諸侯，於時三分天下有其二，以服事殷，故雍梁荊豫徐揚之人咸被其德而從之。

文王受命，作邑於豐，乃分岐封周召之地為周公旦、召公奭之采地，施先公之教於己所職之國。武王伐紂定天下，巡守述職，陳誦諸國之詩，以觀民風俗，六州者得二公之德教尤純，故獨錄之，屬之大師，分而國之，其得聖人之化者，謂之周南，得賢人之化者，謂之召南，言二公之德教自岐而行於南國也，乃棄其餘，謂此為風之正經。

初，古公亶父「聿來胥宇，爰及姜女」，其後太任「思媚周姜」，「太姒嗣徽音」，歷世有賢妃之助，以致其治，文王「刑于寡妻，至于兄弟，以御于家邦」，是故二國之詩以后妃夫人之德為首，終以麟趾、騶虞，言后妃夫人有斯德，興助其君子，皆可以成功，至於獲嘉瑞。風之始，所以風化天下而正夫婦焉，故周公作樂，用之鄉人焉，用之邦國焉。或謂之房中之樂者，后妃夫人侍御於其君子，女史歌之，以節義序故耳。

射禮，天子以騶虞，諸侯以貍首，大夫以采蘋，士以采蘩為節，今無貍首，周衰，諸侯並僭而去之，孔子錄詩不得也，為禮樂之記者，從後存之，遂不得其次序。周公封魯，死，諡曰文公，召公封燕，死，諡曰康公，元子世之，其次子亦世守采地，在王官，春秋時周公召公是也。

問者曰，周南召南之詩為風之正經則然矣，自此之後，南國諸侯政之興衰何以無變風？答曰，陳諸國之詩者，將以知其缺失，省方設教，為黜陟，時徐及吳楚僭號稱王，不承天子之風，今棄其詩，夷狄之也，其餘江黃六蓼之屬，既驅陷於彼俗，又亦小國，猶邾滕紀莒之等夷，其詩蔑而不得列於此。

\section*{邶鄘衛}

邶鄘衛者，商紂畿內方千里之地，其封域在禹貢冀州太行之東，北踰衡漳，東及兗州桑土之野，周武王伐紂，以京師封紂子武庚，為殷後庶，殷頑民被紂化日久，未可以建諸侯，乃三分其地，置三監，使管叔、蔡叔、霍叔尹而教之，自紂城而北謂之邶，南謂之鄘，東謂之衛。

武王既喪，管叔及其群弟見周公將攝政，乃流言於國曰「公將不利於孺子」，周公避之。居東都二年，秋，大熟未穫，有雷電疾風之異，乃後成王悦而迎之，反而遂居攝。三監導武庚叛成王，既黜殷命，殺武庚，復殺三監，更於此三國建諸侯，以殷餘民封康叔於衛，使為之長。後世子孫稍并彼二國，混而名之，七世至頃侯，當周夷王時，衛國政衰，變風始作，故作者各有所傷，從其國本而異之，為邶鄘衛之詩焉。

\section*{王城}

王城者，周東都王城畿內方六百里之地，其封域在禹貢豫州太華外方之間，北得河陽，漸冀州之南。始，武王作邑於鎬京，謂之宗周，是為西都，周公攝政五年，成王在豐，欲宅洛邑，使召公先相宅，既成，謂之王城，是為東都，今河南是也。召公既相宅，周公往營成周，今洛陽是也。成王居洛邑，遷殷頑民於成周，復還歸處西都。至於夷厲，政教尤衰，十一世，幽王嬖褒姒，生伯服，廢申后，太子宜咎犇申，申侯與犬戎攻宗周，殺幽王於戲。晉文侯、鄭武公迎宜咎於申而立之，是為平王，以亂故，徙居東都王城。於是王室之尊與諸侯無異，其詩不能復雅，故貶之，謂之王國之變風。

\section*{鄭}

初，宣王封母弟友於宗周畿內咸林之地，是為鄭桓公，今京兆鄭縣是其都也。桓公為幽王大司徒，甚得周眾與東土之人，問於史伯曰：「王室多故，余愳及焉，其何所可以逃死？」史伯曰：「其濟洛河潁之間乎！是其子男之國，虢鄶為大，虢叔恃勢，鄶仲恃險，皆有驕侈怠慢之心，加之以貪冒，君若以周難之故，寄帑與賄，不敢不許，是驕而貪，必將背君，君以成周之眾奉辭罰罪，無不克矣，若克二邑，鄢蔽補丹依疇歷華，君之土也，修典刑以守之，惟是可以少固。」桓公從之，言「然之」。後三年，幽王為犬戎所殺，桓公死之，其子武公與晉文侯定平王於東都王城，卒取史伯所云十邑之地，右洛左齊，前華後河，食溱洧焉，今河南新鄭是也。武公又作卿士，國人宜之，鄭之變風又作。

\section*{齊}

齊者，古少皞之世爽鳩氏之墟，周武王伐紂，封太師呂望於齊，是謂齊太公，地方百里，都營丘。周公致太平，敷定九畿，復夏禹之舊制，成王用周公之法制，廣大邦國之境，而齊受上公之地，更方五百里，其封域東至於海，西至於河，南至於穆陵，北至於無棣，在禹貢青州，岱山之陰，濰淄之野。其子丁公嗣位於王官。後五世，哀公政衰，荒淫怠慢，紀侯譖之於周懿王，使烹焉，齊人變風始作。

\section*{魏}

魏者，虞舜夏禹所都之地，在禹貢冀州雷首之北，析城之西，周以封同姓焉，其封域南枕河曲，北涉汾水。昔舜耕於歷山，陶於海濱，禹菲飲食而致孝乎鬼神，惡衣服而致美乎黻冕，卑宮室而盡力乎溝洫，此一帝一王儉約之化，於時猶存。及今魏君嗇且褊急，不務廣修德於民，教以義方，其與秦晉鄰國日見侵削，國人憂之，當周平桓之世，魏之變風始作。至春秋魯閔公九年，晉獻公竟滅之，以其地賜大夫畢萬，自爾而後，晉有魏氏。

\section*{唐}

唐者，帝堯舊都之地，今曰太原，晉陽是。堯始居此，後乃遷河東平陽。成王封母弟叔虞於堯之故墟，曰唐侯，南有晉水，至子燮改為晉侯，其封域在禹貢冀州太行恆山之西，太原太岳之野，至曾孫成侯南徙居曲沃，近平陽焉。昔堯之末，洪水九年，下民其咨，萬國不粒，於時殺禮以救艱厄，其流乃被於今。當周公召公共和之時，成侯曾孫僖侯甚嗇愛物，儉不中禮，國人閔之，唐之變風始作，其孫穆侯又徙於絳云。

\section*{秦}

秦者，隴西谷名，於禹貢近雍州鳥鼠之山。堯時有伯翳者，實臯陶之子，佐禹治水，水土既平，舜命作虞官，掌上下草木鳥獸，賜姓曰贏，歷夏商興衰，亦世有人焉。周孝王使其末孫非子養馬於汧渭之間，孝王為伯翳能知禽獸之言，子孫不絕，故封非子為附庸，邑之於秦谷。至曾孫秦仲，宣王又命作大夫，始有車馬禮樂侍御之好，國人美之翳之，變風始作。秦仲之孫襄公，平王之初，興兵討西戎以救周，平王東遷王城，乃以岐豐之地賜之，始列為諸侯，遂橫有周西都宗周畿內八百里之地，其封域東至迤山，在荊岐終南惇物之野，至元孫德公又徙於雍云。

\section*{陳}

陳者，大皞虙羲氏之墟，帝舜之冑。有虞閼父者，為周武王陶正，武王賴其利器用，與其神明之後，封其子媯滿於陳，都於宛丘之側，是曰陳胡公，以備三恪，妻以元女太姬，其封域在禹貢豫州之東，其地廣平，無名山大澤，西望外方，東不及明猪，太姬無子，好巫覡禱祈鬼神歌舞之樂，民俗化而為之。五世至幽公，當厲王時，政衰，大夫淫荒，所為無度，國人傷而刺之，陳之變風作矣。

\section*{檜}

檜者，古高辛氏火正祝融之墟。檜國在禹貢豫州外方之北，滎波之南，居溱洧之間。祝融氏名黎，其後人姓唯妘姓，檜者處其地焉。周夷王厲王之時，檜公不務政事而好絜衣服，大夫去之，於是檜之變風始作，其國北鄰於虢。

\section*{曹}

曹者，禹貢兗州陶丘之北地名，周武王既定天下，封弟叔振鐸於曹，今曰濟陰定陶是也，其封域在雷夏菏澤之野。昔堯嘗遊成陽，死而葬焉，舜漁於雷澤，民俗始化。其遺風重厚，多君子，務稼穡，薄衣食以致蓄積，夾於魯衛之間，又寡於患難，末時富而無教，乃更驕侈。曹之後世雖為宋所滅，宋亦不數伐曹，故得寡於患難。十一世，當周惠王時，政衰，昭公好奢而任小人，曹之變風始作。

\section*{豳}

豳者，后稷之曾孫曰公劉者自邰而出所徙戎狄之地名，今屬右扶風栒邑。公劉以夏后大康時，失其官守，竄於此地，猶修后稷之業，勤恤愛民，民咸歸之而國成焉，其封域在禹貢雍州岐山之北，原隰之野。至商之末世，太王又避戎狄之難而入處於岐陽，民又歸之。公劉之出，太王之入，雖有其異，由有事難之故，皆能守后稷之教，不失其德。成王之時，周公避流言之難，出居東都二年，思公劉太王居豳之職，憂念民事，至苦之功，以比序己志，後成王迎之，反之攝政，致太平，其出入也一德不回，絕似於公劉太王之所為，太師大述其志意於豳公之事，故別其詩，以為豳國變風焉。

\section*{小大雅}

小雅大雅者，周室居西都豐鎬之時詩也。始祖后稷由神氣而生，有播種之功於民，公劉至於太王王季，歷及千載，越異代而別世載其功業，為天下所歸，文王受命，武王遂定天下，盛德之隆。大雅之初，起自文王，至於文王有聲，據盛隆而推原天命，上述祖考之美，小雅自鹿鳴至於魚麗，先其文所以治內，後其武所以治外，此二雅逆順之次，要於極賢聖之情，著天道之助，如此而已矣。

又大雅生民及卷阿，小雅南有嘉魚下及菁菁者莪，周公成王之時詩也，傳曰「文王基之，武王鑿之，周公內之」，謂其道同，終始相成，比而合之，故大雅十八篇，小雅十六篇，為正經，其用於樂，國君以小雅，天子以大雅。然而饗賓或上取，燕或下就，何者？天子饗元侯，歌肆夏合文王，諸侯歌文王合鹿鳴，諸侯於鄰國之君與天子於諸侯同，天子諸侯燕群臣及聘問之賓皆歌鹿鳴合鄉樂，此其著略大校，見在書藉，禮樂崩壞，不可得詳。

大雅民勞、小雅六月之後，皆謂之變雅，美惡各以其時，亦顯善懲過，正之次也。

問者曰，常棣閔管蔡之失道，何故列於文王之詩？曰閔之，閔之者，閔其失兄弟相承順之道，至於被誅，若在成王周公之詩，則是彰其罪，非閔之，故為隱，推而上之，因文王有親兄弟之義。

又問曰，小雅之臣何也獨無刺厲王？曰有焉，十月之交、雨無正、小旻、小宛之詩是也，漢興之初，師移其第耳，亂甚焉，既移文，改其目義，順上下，刺幽王亦過矣。

\section*{周頌}

周頌者，周室成功致太平德洽之詩，其作在周公攝政、成王即位之初。頌之言容，天子之德，光被四表，格於上下，無不覆燾，無不持載，此之謂容，於是和樂興焉，頌聲乃作。

禮運曰「政也者，君之所以藏身也，是故夫政必本於天，殽以降命，命降於社之謂殽地，降於祖廟之謂仁義，降於山川之謂興作，降於五祀之謂制度」，又曰「祭帝於郊，所以定天位，祀社於國，所以列地利，祖廟所以本仁，山川所以儐鬼神，五祀所以本事」，又曰「禮行於郊而百神受職焉，禮行於社而百貨可極焉，禮行於祖廟而孝慈服焉，禮行於五祀而正法則焉，故自郊社祖廟山川五祀，義之修，禮之藏也」，功大如此，可不美報乎？故人君必潔其牛羊，馨其黍稷，齊明而薦之，歌之舞之，所以顯神明、昭至德也。

\section*{魯頌}

魯者，少皞摯之墟也，國中有大庭氏之庫，則大庭氏亦居茲乎？在周公歸政，成王封其元子伯禽於魯，其封域在禹貢徐州大野，蒙羽之野。自後政衰，國事多廢，十九世至僖公，當周惠王襄王時，而遵伯禽之法，養四種之馬，牧於坰野，尊賢祿士，修泮宮，守禮教，僖十六年冬，會諸侯於淮上，謀東略，公遂伐夷，僖二十年，新作南門，又修姜嫄之廟，至於復魯舊制，未徧而薨，國人美其功，季孫行父請命於周而作其頌。文公十三年，太室屋壞。初，成王以周公有太平制典法之勳，命魯郊祭天三望，如天子之禮，故孔子錄其詩之頌，同於王者之後。

問者曰，列國作詩，未有請於周者，行父請之，何也？曰周尊，魯巡守述職，不陳其詩，至於臣頌君功，樂周室之聞，是以行父請焉，周之不陳其詩者，為憂耳，其有大罪，侯伯監之，行人書之，亦示覺焉。

\section*{商頌}

商者，契所封之地，有娀氏之女名簡狄者，吞鳦卵而生契，堯之末年，舜舉司徒，有五教之功，乃賜姓而封之，世有官守。十四世至湯，則受命代夏桀，定天下，後世有中宗者，嚴恭寅畏，天命自度，治民祇懼，不敢荒甯，後有高宗者，舊勞於外，爰洎小人，作其即位，乃或諒闇，三年不言，言乃雍不敢荒甯，嘉靜殷邦，至於小大，無時或怨，此三主有受命中興之功，時有作詩頌之者。商德之壞，武王伐紂，乃以陶唐氏火正閼伯之墟封紂兄微子啟為宋公，代武庚為商後，其封域在禹貢徐州泗濱，西及豫州盟猪之野。自從政衰，散亡商之禮樂，七世至戴公，時當宣王，大夫正考父者，校商之名頌十二篇於周太師，以那為首，歸以祀其先王，孔子錄詩之時，則得五篇而已，乃列之以備三頌，著為後王之義，監三代之成功，法莫大於是矣。

問者曰，列國政衰則變風作，宋何獨無乎？曰有焉，乃不錄之，王者之後，時王所客也，巡守述職，不陳其詩，亦示無貶黜，客之義也。

又問曰，周太師何由得商頌？曰周用六代之樂，故有之。