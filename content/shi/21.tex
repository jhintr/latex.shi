\chapter{甫田之什詁訓傳第二十一}

\section{甫田}

%{\footnotesize 四章、章十句}

\textbf{甫田，刺幽王也。君子傷今而思古焉。}{\footnotesize 刺者，刺其倉廪空虛，政煩賦重，農人失職。}

\textbf{倬彼甫田，歲取十千。}{\footnotesize 倬，明貌。甫田，天下田也。十千，言多也。箋云甫之言丈夫也。明乎彼大古之時，以丈夫稅田也。歲取十千，於井田之法則一成之數也，九夫為井，井稅一夫，其田百畝，井十為通，通稅十夫，其田千畝，通十為成，成方十里，成稅百夫，其田萬畝，欲見其數，從井通起，故言十千。上地穀畝一鍾。}\textbf{我取其陳，食我農人，自古有年。}{\footnotesize 尊者食新，農夫食陳。箋云倉廪有餘，民得賒貰取食之，所以紓官之蓄滯，亦使民愛存新穀，自古者豐年之法如此。}\textbf{今適南畝，或耘或耔，黍稷薿薿。}{\footnotesize 耘，除草也。耔，雝本也。箋云今者，今成王之法也，使農人之南畝，治其禾稼，功至力盡，則薿薿然而茂盛。於古言稅法，今言治田，互辭。}\textbf{攸介攸止，烝我髦士。}{\footnotesize 烝進、髦俊也。治田得穀，俊士以進。箋云介，舍也。禮，使民鋤作耘耔，閑暇則於廬舍及所止息之處以道藝相講肄，以進其為俊士之行。}

\begin{quoting}倬 \texttt{zhuō}，大也。薿 \texttt{nǐ}。\textbf{林義光}介讀為愒 \texttt{kài}，說文「愒，息也」，介古作匄，愒从匄得聲，則介、愒古同音，書酒誥云「爾乃自介用逸」，又云「不惟自息乃逸」，自介即自息，介亦愒之假借也。\end{quoting}

\textbf{以我齊明，與我犧羊，以社以方。}{\footnotesize 器實曰齊，在器曰盛。社，后土也。方，迎四方氣於郊也。箋云以絜齊豐盛與我純色之羊，秋祭社與四方，為五穀成熟，報其功也。}\textbf{我田既臧，農夫之慶。}{\footnotesize 箋云臧，善也。我田事已善則慶賜農夫，謂大蜡之時，勞農以休息之也，年不順成則八蜡不通。}\textbf{琴瑟擊鼓，以御田祖，以祈甘雨，以介我稷黍，以穀我士女。}{\footnotesize 田祖，先嗇也。穀，善也。箋云御迎、介助、穀養也。設樂以迎祭先嗇，謂郊後始耕也，以求甘雨，佑助我禾稼，我當以養士女也。周禮曰「凡國祈年于田祖，吹豳雅，擊土鼓，以樂田畯」。}

\begin{quoting}齊明，即齍 \texttt{zī} 盛，釋文「齊，本又作齍」，\textbf{馬瑞辰}爾雅釋詁「明，成也」，釋名「成，盛也」，明為成，即為盛，傳箋皆以齊盛釋齊明，正以明為盛之假借。御 \texttt{yà}，迎祭。\end{quoting}

\textbf{曾孫來止，以其婦子，饁彼南畝。田畯至喜，攘其左右，嘗其旨否。}{\footnotesize 箋云曾孫，謂成王也。攘，讀當為饟，饁、饟，饋也。田畯，司嗇，今之嗇夫也。喜，讀為饎，饎，酒食也。成王來止，謂出觀農事也，親與后、世子行，使知稼穡之艱難也。為農人之在南畝者設饋以勸之，司嗇至，則又加之以酒食，饟其左右從行者，成王親為嘗其饋之美否，示親之也。}\textbf{禾易長畝，終善且有。}{\footnotesize 易，治也。長畝，竟畝也。}\textbf{曾孫不怒，農夫克敏。}{\footnotesize 敏，疾也。箋云禾治而竟畝，成王則無所責怒，謂此農夫能且敏也。}

\begin{quoting}\textbf{馬瑞辰}攘，古讓字，此詩攘即揖讓字，謂田畯將嘗其酒食而先讓左右從行之人，示有禮也。易與移一聲之轉，說文「移，禾相倚移也」，倚移讀若阿那，為禾盛之貌。\textbf{陳奐}有讀「歲其有」之有。\end{quoting}

\textbf{曾孫之稼，如茨如梁。曾孫之庾，如坻如京。}{\footnotesize 茨，積也。梁，車梁也。京，高丘也。箋云稼，禾也，謂有藁者也。茨，屋蓋也。上古之稅法，近者納稯，遠者納粟米。庾，露積穀也。坻，水中之高地也。}\textbf{乃求千斯倉，乃求萬斯箱。}{\footnotesize 箋云成王見禾穀之稅委積之多，於是求千倉以處之，萬車以載之，是言年豐，收入踰前也。}\textbf{黍稷稻粱，農夫之慶。報以介福，萬壽無疆。}{\footnotesize 箋云慶，賜也。年豐則勞賜，農夫益厚，既有黍稷，加以稻粱。報者為之求福，助於八蜡之神，萬壽無疆竟也。}

\begin{quoting}\textbf{于省吾}如梁之梁本應作荊，荊與梁、粱並從刅聲，字本相通，茨本蒺藜，係蔓生密集之草，荊為叢生之木，詩人詠曾孫之稼，以茨之密集與荊之叢生為比，係形容禾稼之多，其言曾孫之庾如坻如京，係形容庾囤之高。坻，通阺，說文「秦謂陵阪為阺」。\end{quoting}

\section{大田}

%{\footnotesize 四章、二章章八句、二章章九句}

\textbf{大田，刺幽王也。言矜寡不能自存焉。}{\footnotesize 幽王之時，政煩賦重，而不務農事，蟲災害穀，風雨不時，萬民飢饉，矜寡無所取活，故時臣思古以刺之。}

\textbf{大田多稼，既種既戒，既備乃事。}{\footnotesize 箋云大田，謂地肥美可墾耕，多為稼，可以授民者也。將稼者，必先相地之宜而擇其種，季冬，命民出五種，計耦耕事，修耒耜，具田器，此之謂戒，是既備矣，至孟春土長冒橛，陳根可拔而事之。}\textbf{以我覃耜，俶載南畝。}{\footnotesize 覃，利也。箋云俶，讀為熾。載，讀為菑栗之菑。時至，民以其利耜，熾菑發所受之地，趨農急也。田一歲曰菑。}\textbf{播厥百穀，既庭且碩，曾孫是若。}{\footnotesize 庭，直也。箋云碩大、若順也。民既熾菑，則種其眾穀，眾穀生，盡條直茂大，成王於是則止力役以順民事，不奪其時。}

\begin{quoting}戒，同械。覃 \texttt{yǎn}，同剡。釋文「俶，始也，載，事也」。\textbf{俞樾}庭，讀為挺。\end{quoting}

\textbf{既方既皁，既堅既好，不稂不莠。}{\footnotesize 實未堅熟曰皁。稂，童梁也。莠，似苗也。箋云方，房也，謂孚甲始生而未合時也。盡生房矣，盡成實矣，盡堅熟矣，盡齊好矣，而無稂莠，擇種之善、民力之專、時氣之和所致之。}\textbf{去其螟螣，及其蟊賊，無害我田稺。}{\footnotesize 食心曰螟，食葉曰螣，食根曰蟊，食節曰賊。箋云此四蟲者，嘗害我田中之稺禾，故明君以正己而去之。}\textbf{田祖有神，秉畀炎火。}{\footnotesize 炎火，盛陽也。箋云螟螣之屬，盛陽氣嬴則生之，今明君為政，田祖之神不受此害，持之付與炎火，使自消亡。}

\begin{quoting}稂莠 \texttt{láng yǒu}。螣 \texttt{tè}。\end{quoting}

\textbf{有渰萋萋，興雨祁祁，雨我公田，遂及我私。}{\footnotesize 渰，雲興貌。萋萋，雲行貌。祁祁，徐也。箋云古者陰陽和，風雨時，其來祁祁然而不暴疾，其民之心先公後私，令天正雨於公田，因及私田爾。此言民怙君德，蒙其餘惠。}\textbf{彼有不穫稺，此有不斂穧，彼有遺秉，此有滯穗，伊寡婦之利。}{\footnotesize 秉，把也。箋云成王之時，百穀既多，種同齊熟，收刈促遽，力皆不足，而有不穫不斂遺秉滯穗，故聽矜寡取之以為利。}

\begin{quoting}渰 \texttt{yǎn}。興雨，釋文「本或作興雲」。穧 \texttt{jì}，禾捆。\end{quoting}

\textbf{曾孫來止，以其婦子。饁彼南畝，田畯至喜。}{\footnotesize 箋云喜，讀為饎，饎，酒食也。成王出觀農事，饋食耕者以勸之也，司嗇至，則又加之以酒食，勞倦之爾。}\textbf{來方禋祀，以其騂黑，與其黍稷。以享以祀，以介景福。}{\footnotesize 騂，牛也。黑，羊豕也。箋云成王之來，則又禋祀四方之神祈報焉。陽祀用騂牲，陰祀用黝牲。}

\begin{quoting}說文「禋，絜祀也」，左傳隱十一年杜注「絜齊以享，謂之禋祀」。\end{quoting}

\section{瞻彼洛矣}

%{\footnotesize 三章、章六句}

\textbf{瞻彼洛矣，刺幽王也。思古明王能爵命諸侯、賞善罰惡焉。}

\textbf{瞻彼洛矣，維水泱泱。}{\footnotesize 興也。洛，宗周溉浸水也。泱泱，深廣貌。箋云瞻，視也。我視彼洛水灌溉以時，其澤浸潤，以成嘉穀，興者，喻古明王恩澤加於天下，爵命賞賜，以成賢者也。}\textbf{君子至止，福祿如茨。}{\footnotesize 箋云君子至止者，謂來受爵命者也。爵命為福，賞賜為祿。茨，屋蓋也，如屋蓋，喻多也。}\textbf{韎韐有奭，以作六師。}{\footnotesize 韎韐者，茅蒐染韋也，一入曰韎韐，所以代韠也。天子六軍。箋云此諸侯世子也，除三年之喪，服士服而來，未遇爵命之時，時有征伐之事，天子以其賢，任為軍將，使代卿士將六軍而出。韎者，茅蒐染也，茅蒐，韎聲也。韐，祭服之韠，合韋為之。其服爵弁服，䊷衣纁裳者也。}

\begin{quoting}韎韐 \texttt{mèi gé}，周禮司服「凡兵事，韋弁服」。奭，通赩 \texttt{xì}，赤色。\end{quoting}

\textbf{瞻彼洛矣，維水泱泱。君子至止，鞸琫有珌。}{\footnotesize 鞸，容刀鞸也。琫上飾，珌下飾也。天子玉琫而珧珌，諸侯璗琫而璆珌，大夫鐐琫而鏐珌，士珕琫而珕珌。箋云此人世子之賢者也，既受爵命賞賜，而加賜容刀有飾，顯其能制斷。}\textbf{君子萬年，保其家室。}{\footnotesize 箋云德如是則能長安，其家室親，家室親，安之尤難，安則無篡殺之禍也。}

\begin{quoting}鞸，說文「刀室也」。\textbf{戴震}鞸琫 \texttt{bǐng běng} 有珌 \texttt{bì}，猶上章韎韐有奭，奭，赤貌，珌，文貌。\end{quoting}

\textbf{瞻彼洛矣，維水泱泱。君子至止，福祿既同。}{\footnotesize 箋云此人世子之能繼世位者也，其爵命賞賜盡與其先君受命者同而已，無所加也。}\textbf{君子萬年，保其家邦。}

\begin{quoting}同，說文「合會也」。\end{quoting}

\section{裳裳者華}

%{\footnotesize 四章、章六句}

\textbf{裳裳者華，刺幽王也。古之仕者世祿，小人在位則讒諂並進，棄賢者之類、絕功臣之世焉。}{\footnotesize 古者，古昔明王時也。小人，斥今幽王也。}

\begin{quoting}\textbf{魏源}詩古微曰裳裳者華，亦諸侯嗣位初朝見之詩，故與瞻洛相次，孔子曰「于裳裳者華，見賢者世保其祿也」，次瞻洛後，蓋朝於東都所作。\end{quoting}

\textbf{裳裳者華，其葉湑兮。}{\footnotesize 興也。裳裳，猶堂堂也。湑，盛貌。箋云興者，華堂堂於上，喻君也，葉湑然於下，喻臣也，明王賢臣以德相承而治道興，則讒諂遠矣。}\textbf{我覯之子，我心寫兮。我心寫兮，是以有譽處兮。}{\footnotesize 箋云覯，見也。之子，是子也，謂古之明王也。言我得見古之明王，則我心所憂寫而去矣，我心所憂既寫，是則君臣相與，聲譽常處也。憂者，憂讒諂並進。}

\begin{quoting}裳，魯詩、韓詩作常。譽，通豫，安樂也。\end{quoting}

\textbf{裳裳者華，芸其黃矣。}{\footnotesize 芸，黃盛也。箋云華芸然而黃，興明王德之盛也，不言葉，微見無賢臣也。}\textbf{我覯之子，維其有章矣。維其有章矣，是以有慶矣。}{\footnotesize 箋云章，禮文也。言我得見古之明王，雖無賢臣，猶能使其政有禮文法度，政有禮文法度，是則我有慶賜之榮也。}

\textbf{裳裳者華，或黃或白。}{\footnotesize 箋云華或有黃者，或有白者，興明王之德時有駁而不純。}\textbf{我覯之子，乘其四駱。乘其四駱，六轡沃若。}{\footnotesize 言世祿也。箋云我得見明王德之駁者，雖無慶譽，猶能免於讒諂之害，守我先人之祿位，乘其四駱之馬，六轡沃若然。}

\textbf{左之左之，君子宜之。右之右之，君子有之。}{\footnotesize 左，陽道，朝祀之事。右，陰道，喪戎之事。箋云君子，斥其先人也，多才多藝，有禮於朝，有功於國。}\textbf{維其有之，是以似之。}{\footnotesize 似，嗣也。箋云維我先人有是二德，故先王使之世祿，子孫嗣之，今遇讒諂並進而見棄絕。}

\begin{quoting}\textbf{馬瑞辰}左之右之，謂左輔右弼。宜，說文「所安也」。有，廣雅「取也」。似，同嗣。末句謂維取用賢人，方能承其世祿。\end{quoting}

\section{桑扈}

%{\footnotesize 四章、章四句}

\textbf{桑扈，刺幽王也。君臣上下動無禮文焉。}{\footnotesize 動無禮文，舉事而不用先王禮法威儀也。}

\begin{quoting}\textbf{王質}詩總聞曰當是諸侯來朝而歸國餞送之際，美戒兼同。\end{quoting}

\textbf{交交桑扈，有鶯其羽。}{\footnotesize 興也。鶯然有文章。箋云交交，猶佼佼，飛往來貌。桑扈，竊脂也。興者，竊脂飛而往來有文章，人觀視而愛之，喻君臣以禮法威儀升降於朝廷，則天下亦觀視而仰樂之。}\textbf{君子樂胥，受天之祜。}{\footnotesize 胥，皆也。箋云胥，有才知之名也。祜，福也。王者樂臣下有才知文章，則賢人在位，庶官不曠，政和而民安，天予之以福祿。}

\begin{quoting}\textbf{朱熹}胥，語詞。\textbf{馬瑞辰}皆、嘉一聲之轉，廣雅釋言「皆，嘉也」，樂胥猶言樂嘉，嘉亦樂也。\end{quoting}

\textbf{交交桑扈，有鶯其領。}{\footnotesize 領，頸也。}\textbf{君子樂胥，萬邦之屏。}{\footnotesize 屏，蔽也。箋云王者之德樂賢知在位，則能為天下蔽捍四表患難也，蔽捍之者，謂蠻夷率服不侵畔。}

\begin{quoting}爾雅釋宮「屏謂之樹」，注「小牆當門中」。\end{quoting}

\textbf{之屏之翰，百辟為憲。}{\footnotesize 翰幹、憲法也。箋云辟，君也。王者之德，外能蔽捍四表之患難，內能立功立事，為之楨幹，則百辟卿士莫不脩職而法象之。}\textbf{不戢不難，受福不那。}{\footnotesize 戢，聚也。不戢，戢也，不難，難也。那，多也。不多，多也。箋云王者位至尊，天所子也，然而不自斂以先王之法，不自難以亡國之戒，則其受福祿亦不多也。}

\begin{quoting}爾雅釋詁「楨，幹也」，郭注「幹，所以當牆兩邊障土者也」。不，皆語詞也。爾雅釋詁「戢，和也」。難，同儺 \texttt{nuó}，說文「儺，行有節也」。\textbf{陳奐}說文「齊謂多為㚌」，方言「大物盛多，齊宋之郊、楚魏之際曰夥」，史記陳勝世家「楚人謂多為夥」，那與夥同。\end{quoting}

\textbf{兕觥其觩，旨酒思柔。}{\footnotesize 箋云兕觥，罰爵也。古之王者與群臣燕飲，上下無失禮者，其罰爵徒觩然陳設而已，其飲美酒，思得柔順中和與共其樂，言不幠敖自淫恣也。}\textbf{彼交匪敖，萬福來求。}{\footnotesize 箋云彼，彼賢者也。賢者居處恭，執事敬，與人交必以禮，則萬福之祿就而求之，謂登用爵命，加以慶賜。}

\begin{quoting}觩，彎曲貌，釋文「本或作觓」。\textbf{馬瑞辰}柔之義為嘉，抑之詩曰「無不柔嘉」，柔亦嘉也。漢書五行志引作「匪交匪傲」，應劭注「言在位者不儌訐、不倨傲也」。\textbf{王引之}求，讀與逑同，逑，聚也，謂福祿來聚。\end{quoting}

\section{鴛鴦}

%{\footnotesize 四章、章四句}

\textbf{鴛鴦，刺幽王也。思古明王交於萬物有道、自奉養有節焉。}{\footnotesize 交於萬物有道，謂順其性，取之以時，不暴夭也。}

\textbf{鴛鴦于飛，畢之羅之。}{\footnotesize 興也。鴛鴦，匹鳥。太平之時，交於萬物有道，取之以時，於其飛乃畢掩而羅之。箋云匹鳥，言其止則相耦，飛則為雙，性馴耦也，此交萬物之實也，而言興者，廣其義也，獺祭魚而後漁，豺祭獸而後田，此亦皆其將縱散時也。}\textbf{君子萬年，福祿宜之。}{\footnotesize 箋云君子，謂明王也。交於萬物，其德如是，則宜壽考，受福祿也。}

\begin{quoting}\textbf{馬瑞辰}宜、綏皆安也。\end{quoting}

\textbf{鴛鴦在梁，戢其左翼。}{\footnotesize 言休息。箋云梁，石絕水之梁。戢，斂也。鴛鴦休息於梁，明王之時，人不驚駭，斂其左翼，以右翼掩之，自若無恐懼。}\textbf{君子萬年，宜其遐福。}{\footnotesize 箋云遐，遠也，遠，猶久也。}

\begin{quoting}釋文引韓詩「戢，捷也，捷其噣于左也」。\end{quoting}

\textbf{乘馬在廐，摧之秣之。}{\footnotesize 摧，莝也。秣，粟也。箋云摧，今莝字也。古者明王所乘之馬繫於廐，無事則委之以莝，有事乃予之穀，言愛國用也。以興於其身亦猶然，齊而後三舉設盛饌，恆日則減焉，此之謂有節也。}\textbf{君子萬年，福祿艾之。}{\footnotesize 艾，養也。箋云明王愛國用、自奉養之節如此，故宜久為福祿所養也。}

\begin{quoting}說文「莝，斬芻」。爾雅釋詁「艾，相也，相，輔也」。\end{quoting}

\textbf{乘馬在廐，秣之摧之。君子萬年，福祿綏之。}{\footnotesize 箋云綏，安也。}

\section{頍弁}

%{\footnotesize 三章、章十二句}

\textbf{頍弁，諸公刺幽王也。暴戾無親，不能宴樂同姓、親睦九族，孤危將亡，故作是詩也。}{\footnotesize 戾，虐也，暴虐，謂其政教如雨雪也。}

\textbf{有頍者弁，實維伊何。}{\footnotesize 興也。頍，弁貌。弁，皮弁也。箋云實，猶是也。言幽王服是皮弁之冠，是維何為乎，言其宜以宴而弗為也。禮，天子諸侯朝服以宴天子之朝，皮弁以日視朝。}\textbf{爾酒既旨，爾殽既嘉。}{\footnotesize 箋云旨、嘉皆美也。女酒已美矣，女殽已美矣，何以不用與族人宴也，言其知具其禮而弗為也。}\textbf{豈伊異人，兄弟匪他。}{\footnotesize 箋云此言王當所與宴者，豈有異人疏遠者乎，皆兄弟與王。無他，言至親，又刺其弗為也。}\textbf{蔦與女蘿，施于松柏。}{\footnotesize 蔦，寄生也。女蘿，菟絲、松蘿也。喻諸公非自有尊，託王之尊。箋云託王之尊者，王明則榮，王衰則微。刺王不親九族，孤特自恃，不知己之將危亡也。}\textbf{未見君子，憂心弈弈。既見君子，庶幾說懌。}{\footnotesize 弈弈然無所薄也。箋云君子，斥幽王也。幽王久不與諸公宴，諸公未得見幽王之時，懼其將危亡，己無所依怙，故憂而心弈弈然，故言我若已得見幽王諫正之，則庶幾其變改，意解懌也。}

\begin{quoting}頍 \texttt{kuǐ}，\textbf{林義光}按毛大東傳云「跂，隅貌」，頍猶跂也，謂弁頂尖銳，其上有隅也。\textbf{陳奐}僖八年穀梁傳曰「弁冕雖舊，必加於首，周室雖衰，必先諸侯」，然則王者之在上位，猶皮弁之在人首，故以為喻也。爾雅釋訓「弈弈，憂也」。\end{quoting}

\textbf{有頍者弁，實維何期。}{\footnotesize 箋云何期，猶伊何也。期，辭也。}\textbf{爾酒既旨，爾肴既時。}{\footnotesize 時，善也。}\textbf{豈伊異人，兄弟具來。}{\footnotesize 箋云具，猶皆也。}\textbf{蔦與女蘿，施于松上。未見君子，憂心怲怲。既見君子，庶幾有臧。}{\footnotesize 怲怲，憂盛滿也。臧，善也。}

\textbf{有頍者弁，實維在首。爾酒既旨，爾肴既阜。豈伊異人，兄弟甥舅。}{\footnotesize 箋云阜，猶多也。謂吾舅者，吾謂之甥也。}\textbf{如彼雨雪，先集維霰。}{\footnotesize 霰，暴雪也。箋云將大雨雪，始必微溫，雪自上下，遇溫氣而摶，謂之霰，久而寒勝，則大雪矣。喻幽王之不親九族，亦有漸自微至甚，如先霰後大雪。}\textbf{死喪無日，無幾相見。樂酒今夕，君子維宴。}{\footnotesize 箋云王政既衰，我無所依怙，死亡無有日數，能復幾何與王相見也，且今夕喜樂此酒，此乃王之宴禮也。刺幽王將喪亡，哀之也。}

\section{車舝}

%{\footnotesize 五章、章六句}

\textbf{車舝，大夫刺幽王也。褒姒嫉妬，無道並進，讒巧敗國，德澤不加於民，周人思得賢女以配君子，故作是詩也。}

\begin{quoting}左傳昭二十五年「叔孫婼如宋迎女，賦車舝」。\end{quoting}

\textbf{間關車之舝兮，思孌季女逝兮。}{\footnotesize 興也。間關，設舝也。孌，美貌。季女，謂有齊季女也。箋云逝，往也。大夫嫉褒姒之為惡，故嚴車設其舝，思得孌然美好之少女有齊莊之德者，往迎之以配幽王，代褒姒也，既幼而美，又齊莊，庶其當王意。}\textbf{匪飢匪渴，德音來括。}{\footnotesize 括，會也。箋云時讒巧敗國，下民離散，故大夫汲汲欲迎季女，行道雖飢不飢，雖渴不渴，覬得之而來，使我王更脩德教，合會離散之人。}\textbf{雖無好友，式燕且喜。}{\footnotesize 箋云式，用也。我得德音而來，雖無同好之賢友，我猶用是燕飲，相慶且喜。}

\begin{quoting}間關，擬聲詞。舝，同轄。孌，說文「慕也」，段注「在小篆為今之戀，慕也，孌、戀為古今字」。燕，通宴。\end{quoting}

\textbf{依彼平林，有集維鷮。辰彼碩女，令德來敎。}{\footnotesize 依，茂木貌。平林，林木之在平地者也。鷮，雉也。辰，時也。箋云平林之木茂，則耿介之鳥往集焉，喻王若有茂美之德，則其時賢女來配之，與相訓告，改脩德教。}\textbf{式燕且譽，好爾無射。}{\footnotesize 箋云爾，女，女，王也。射，厭也。我於碩女來教，則用是燕飲酒，且稱王之聲譽，我愛好王無有厭也。}

\begin{quoting}鷮 \texttt{jiāo}，說文「長尾雉，走且鳴」，\textbf{陳奐}平林之有鷮，以喻賢女之在父母家也。辰，善也。譽，通豫。射，通斁。\end{quoting}

\textbf{雖無旨酒，式飲庶幾。雖無嘉殽，式食庶幾。雖無德與女，式歌且舞。}{\footnotesize 箋云諸大夫覬得賢女以配王，於是酒雖不美猶用之燕飲，殽雖不美猶食之，人皆庶幾於王之變改，得輔佐之，雖無其德，我與女用是歌舞，相樂喜之至也。}

\begin{quoting}庶幾，\textbf{林義光}願望之詞。\end{quoting}

\textbf{陟彼高岡，析其柞薪。析其柞薪，其葉湑兮。}{\footnotesize 箋云陟，登也。登高岡者，必析其木以為薪，析其木以為薪者，為其葉茂盛，蔽岡之高也，此喻賢女得在王后之位，則必辟除嫉妬之女，亦為其蔽君之明。}\textbf{鮮我覯爾，我心寫兮。}{\footnotesize 箋云鮮善、覯見也。善乎，我得見女如是，則我心中之憂除去也。}

\begin{quoting}\textbf{馬瑞辰}按漢廣有刈薪之言，南山有析薪之句，豳風之伐柯與娶妻同喻，詩中以析薪喻昏姻者不一而足。\end{quoting}

\textbf{高山仰止，景行行止。四牡騑騑，六轡如琴。}{\footnotesize 景，大也。箋云景，明也。諸大夫以為賢女既進，則王亦庶幾古人，有高德者則慕仰之，有明行者則而行之。其御群臣使之有禮，如御四馬騑騑然，持其教令，使之調均，亦如六轡緩急有和也。}\textbf{覯爾新昬，以慰我心。}{\footnotesize 慰，安也。箋云我得見女之新昏如是，則以慰除我心之憂也。新昏，謂季女也。}

\begin{quoting}釋文「仰止，本或作仰之」，\textbf{于省吾}謂此二止字皆之字之訛。\end{quoting}

\section{靑蠅}

%{\footnotesize 三章、章四句}

\textbf{靑蠅，大夫刺幽王也。}

\textbf{營營靑蠅，止于樊。}{\footnotesize 興也。營營，往來貌。樊，藩也。箋云興者，蠅之為蟲，汙白使黑，汙黑使白，喻佞人變亂善惡也。言止于藩，欲外之，令遠物也。}\textbf{豈弟君子，無信讒言。}{\footnotesize 箋云豈弟，樂易也。}

\textbf{營營靑蠅，止于棘。讒人罔極，交亂四國。}{\footnotesize 箋云極，猶已也。}

\textbf{營營靑蠅，止于榛。}{\footnotesize 榛，所以為藩也。}\textbf{讒人罔極，構我二人。}{\footnotesize 箋云構，合也，合，猶交亂也。}

\begin{quoting}構，釋文引韓詩「亂也」。\end{quoting}

\section{賓之初筵}

%{\footnotesize 五章、章十四句}

\textbf{賓之初筵，衛武公刺時也。幽王荒廢，媟近小人，飲酒無度，天下化之，君臣上下沈湎淫液，武公既入而作是詩也。}{\footnotesize 淫液者，飲酒時情態也。武公入者，入為王卿士。}

\begin{quoting}後漢書孔融傳李注引韓詩「衛武公飲酒悔過也」。\end{quoting}

\textbf{賓之初筵，左右秩秩。}{\footnotesize 秩秩然肅敬也。箋云筵，席也。左右，謂折旋揖讓也。秩秩，知也。先王將祭，必射以擇士，大射之禮，賓初入門，登堂即席，其趨翔威儀甚審知，言不失禮也。射禮有三，有大射、有賓射、有燕射。}\textbf{籩豆有楚，殽核維旅。}{\footnotesize 楚，列貌。殽，豆實也。核，加籩也。旅，陳也。箋云豆實，菹醢也，籩實有桃梅之屬。凡非穀而食之曰殽。}\textbf{酒既和旨，飲酒孔偕。}{\footnotesize 箋云和旨，猶調美也。孔，甚也。王之酒已調美，眾賓之飲酒又威儀齊一，言主人敬其事而眾賓肅慎也。}\textbf{鍾鼓既設，舉醻逸逸。}{\footnotesize 逸逸，往來次序也。箋云鍾鼓於是言既設者，將射故縣也。}\textbf{大侯既抗，弓矢斯張。}{\footnotesize 大侯，君侯也。抗，舉也。有燕射之禮。箋云舉者，舉鵠而棲之於侯也，周禮梓人「張皮侯而棲鵠」，天子諸侯之射皆張三侯，故君侯謂之大侯，大侯張而弓矢亦張節也。將祭而射，謂之大射，下章言「烝衎烈祖」，其非祭與。}\textbf{射夫既同，獻爾發功。}{\footnotesize 箋云射夫，眾射者也。獻，猶奏也。既比眾耦，乃誘射，射者乃登射，各奏其發矢中的之功。}\textbf{發彼有的，以祈爾爵。}{\footnotesize 的，質也。祈，求也。箋云發，發矢也。射者與其耦拾發，發矢之時，各心競云「我以此求爵女」。爵，射爵也。射之禮，勝者飲不勝，所以養病也，故論語曰「下而飲，其爭也君子」。}

\textbf{籥舞笙鼓，樂既和奏。烝衎烈祖，以洽百禮。}{\footnotesize 秉籥而舞，與笙鼓相應。箋云籥，管也。殷人先求諸陽，故祭祀先奏樂，滌蕩其聲也。烝進、衎樂、烈美、洽合也。奏樂和，必進樂其先祖，於是又合見天下諸侯所獻之禮。}\textbf{百禮既至，有壬有林。}{\footnotesize 壬大、林君也。箋云壬，任也，謂卿大夫也。諸侯所獻之禮既陳於庭，有卿大夫，又有國君，言天下徧至，得萬國之歡心。}\textbf{錫爾純嘏，子孫其湛。}{\footnotesize 嘏，大也。箋云純，大也。嘏，謂尸與主人以福也。湛，樂也。王受神之福於尸，則王之子孫皆喜樂也。}\textbf{其湛曰樂，各奏爾能。賓載手仇，室人入又。}{\footnotesize 手，取也。室人，主人也。主人請射於賓，賓許諾，自取其匹而射，主人亦入于次，又射以耦賓也。箋云子孫各奏爾能者，謂既湛之後，各酌獻尸，尸酢而卒爵也。士之祭禮，上嗣舉奠，因而酌尸，天子則有子孫獻尸之禮，文王世子曰「其登餕獻受爵則以上嗣」是也。仇，讀曰㪺。室人，有室中之事者，謂佐食也。又，復也。賓手挹酒，室人復酌為加爵。}\textbf{酌彼康爵，以奏爾時。}{\footnotesize 酒所以安體也。時，中者也。箋云康，虛也。時，謂心所尊者也。加爵之間，賓與兄弟交錯相醻，卒爵者，酌之以其所尊，亦交錯而已，又無次也。}

\begin{quoting}有壬有林，\textbf{戴震}此以形容百禮既至，壬壬然盛大，林林然多而不亂。入又，又入也。\textbf{陳奐}賓與室人對稱，故傳以室人為主人。康爵，賈誼弔屈原賦「斡棄周鼎而寶康瓠」，史記集解「康瓠，大瓠」。\textbf{馬瑞辰}詩何以云「以奏爾時」，蓋飲不中者以致罰，正所以進中者以致慶耳。\end{quoting}

\textbf{賓之初筵，溫溫其恭。}{\footnotesize 箋云此復言初筵者，既祭，王與族人燕之筵也，王與族人燕，以異姓為賓。溫溫，柔和也。}\textbf{其未醉止，威儀反反。曰既醉止，威儀幡幡。舍其坐遷，屢舞僊僊。}{\footnotesize 反反，言重慎也。幡幡，失威儀也。遷徙、屢數也。僊僊然。箋云此言賓初即筵之時，能自敕戒以禮，至於旅酬而小人之態出，言王既不得君子以為賓，又不得有恆之人，所以敗亂天下，率如此也。}\textbf{其未醉止，威儀抑抑。曰既醉止，威儀怭怭。是曰既醉，不知其秩。}{\footnotesize 抑抑，慎密也。怭怭，媟嫚也。秩，常也。}

\begin{quoting}反反，釋文引韓詩作昄昄。\textbf{馬瑞辰}古者飲酒之禮取觶、奠觶皆坐，又凡禮盛者坐卒爵，其餘則皆立飲，又有升降、興拜、復席、復位諸禮，皆可以「遷」統之，舍其坐遷，蓋謂舍其當坐當遷之禮耳。\end{quoting}

\textbf{賓既醉止，載號載呶。亂我籩豆，屢舞僛僛。是曰既醉，不知其郵。側弁之俄，屢舞傞傞。}{\footnotesize 號呶，號呼讙呶也。僛僛，舞不能自正也。傞傞，不止也。箋云郵過、側傾也。俄，傾貌。此更言賓既醉而異章者，著為無筭爵以後也。}\textbf{既醉而出，並受其福。醉而不出，是謂伐德。飲酒孔嘉，維其令儀。}{\footnotesize 箋云出，猶去也。孔甚、令善也。賓醉則出，與主人俱有美譽，醉至若此，是誅伐其德也。飲酒而誠得嘉賓，則於禮有善威儀，武公見王之失禮，故以此言箴之。}

\begin{quoting}呶 \texttt{náo}。郵，段注以為同尤。傞傞 \texttt{suō}，三家詩作姕姕。\end{quoting}

\textbf{凡此飲酒，或醉或否。既立之監，或佐之史。彼醉不臧，不醉反耻。}{\footnotesize 立酒之監，佐酒之史。箋云凡此者，凡此時天下之人也。飲酒於有醉者，有不醉者，則立監使視之，又助以史使督酒，欲令皆醉也，彼醉則已不善，人所非惡，反復取未醉者耻罰之，言此者，疾之也。}\textbf{式勿從謂，無俾大怠。匪言勿言，匪由勿語。}{\footnotesize 箋云式，讀曰慝。勿，猶無也。俾使、由從也。武公見時人多說醉者之狀，或以取怨致讐，故為設禁，醉者有惡過，女無就而謂之也，當防護之，無使顛仆，至於怠慢也，其所陳說，非所當說，無為人說之也，亦無從而行之也，亦無以語人也，皆為其聞之將恚怒也。}\textbf{由醉之言，俾出童羖。}{\footnotesize 羖，羊不童也。箋云女從行醉者之言，使女出無角之羖羊，脅以無然之物，使戒深也。羖羊之性，牝牡有角。}\textbf{三爵不識，矧敢多又。}{\footnotesize 箋云矧況、又復也。當言我於此醉者，飲三爵之不知，況能知其多復飲乎。三爵者，獻也、酬也、酢也。}

\begin{quoting}\textbf{馬瑞辰}古者飲酒皆立之監，以防失禮，惟老者有乞言之典，更佐以史，少者則否，故云「或佐之史」，監以察儀，史以記言，下文「式勿從謂，無俾大怠」，察儀之事也，「匪言勿言，匪由勿語」，乞言於老者而勉以慎言之詞也。又曰爾雅釋詁「謂，勤也」，勤為勤勞之勤，亦為相勸勉之勤，勿從謂者，勿從而勸勤之使更飲也，故即繼之以「無俾大怠」耳。又曰爾雅釋言「訊，言也」，廣雅「言，問也」，匪言勿言，上言字當讀為訊言之言，猶曾子事父母篇「弗訊不言」也，方言、廣雅並曰「由，式也」，式猶法也，匪由勿語，猶孝經「非法不道」也。大雅抑傳「童，羊之無角者也」。又，通侑，\textbf{姚際恆}謂三爵之禮亦不識，況敢又多飲乎。\end{quoting}

%\begin{flushright}甫田之什十篇、三十九章、二百九十六句\end{flushright}