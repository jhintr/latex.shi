\chapter{臣工之什詁訓傳第二十七}

\section{臣工}

%{\footnotesize 一章、十五句}

\textbf{臣工，諸侯助祭遣於廟也。}

\textbf{嗟嗟臣工，敬爾在公，王釐爾成，來咨來茹。}{\footnotesize 嗟嗟，敕之也。工，官也。公，君也。箋云臣，謂諸侯也。釐理、咨謀、茹度也。諸侯來朝天子，有不純臣之義，於其將歸，故於廟中正君臣之禮，敕其諸官卿大夫云，敬女在君之事，王乃平理女之成功，女有事當來謀之、來度之於王之朝，無自專。}\textbf{嗟嗟保介，維莫之春，亦又何求，如何新畬。}{\footnotesize 田二歲曰新，三歲曰畬。箋云保介，車右也，月令「孟春，天子親載耒耜，措之于參保介之御間」。莫，晚也，周之季春，於夏為孟春，諸侯朝周之春，故晚春遣之。敕其車右以時事，女歸當何求於民，將如新田、畬田何，急其教農趨時也。介，甲也。車右，勇力之士，被甲執兵也。}\textbf{於皇來牟，將受厥明，明昭上帝，迄用康年。}{\footnotesize 康，樂也。箋云將大、迄至也。於美乎，赤烏以牟麥俱來，故我周家大受其光明，謂為珍瑞，天下所休慶也，此瑞乃明見於天，至今用之，有樂歲，五穀豐熟。}\textbf{命我眾人，庤乃錢鎛，奄觀銍艾。}{\footnotesize 庤具、錢銚、鎛耨、銍穫也。箋云奄久、觀多也。教我庶民，具女田器，終久必多銍艾，勸之也。}

\begin{quoting}嗟嗟 \texttt{jué}，發語詞。釐，同賚，賜也。\textbf{馬瑞辰}來者，詞之是也，來咨來茹，猶言是咨是茹。保介，田畯也。明，收成。迄至，\textbf{馬瑞辰}至，猶致也，迄用康年，猶云用致康年。庤 \texttt{zhì}，準備。錢 \texttt{jiǎn}，鍬也。鎛 \texttt{bó}，鋤也。銍 \texttt{zhì}，說文「獲禾短鐮也」。艾，同乂，說文「芟草也」。\end{quoting}

\section{噫嘻}

%{\footnotesize 一章、八句}

\textbf{噫嘻，春夏祈穀于上帝也。}{\footnotesize 祈，猶禱也、求也，月令「孟春，祈穀于上帝，夏則龍見而雩」是與。}

\textbf{噫嘻成王，既昭假爾。率時農夫，播厥百穀。}{\footnotesize 噫，歎也。嘻，敕也。成王，成是王事也。箋云噫嘻，有所多大之聲也。假，至也。播，猶種也。噫嘻乎能成周王之功，其德已著至矣，謂「光被四表，格于上下」也，又能率是主田之吏農夫，使民耕田而種百穀也。}\textbf{駿發爾私，終三十里。亦服爾耕，十千維耦。}{\footnotesize 私，民田也。言上欲富其民而讓於下，欲民之大發其私田耳。終三十里，言各極其望也。箋云駿，疾也。發，伐也。亦大、服事也。使民疾耕，發其私田，竟三十里者，一部一吏主之，於是民大事耕其私田，萬耦同時舉也。周禮曰「凡治野田，夫間有遂，遂上有徑，十夫有溝，溝上有畛，百夫有洫，洫上有塗，千夫有澮，澮上有道，萬夫有川，川上有路」，計此萬夫之地，方三十三里少半里也，耜廣五寸，二耜為耦，一川之間萬夫，故有萬耦。耕言三十里者，舉其成數。}

\section{振鷺}

%{\footnotesize 一章、八句}

\textbf{振鷺，二王之後來助祭也。}{\footnotesize 二王，夏殷也，其後，杞也宋也。}

\textbf{振鷺于飛，于彼西雝。我客戾止，亦有斯容。}{\footnotesize 興也。振振，群飛貌。鷺，白鳥也。雝，澤也。客，二王之後。箋云白鳥集于西雝之澤，言所集得其處也，興者，喻杞宋之君有絜白之德，來助祭於周之廟，得禮之宜也。其至止亦有此容，言威儀之善如鷺然。}\textbf{在彼無惡，在此無斁。庶幾夙夜，以永終譽。}{\footnotesize 箋云在彼，謂居其國無怨惡之者，在此，謂其來朝人皆愛敬之，無厭之者。永，長也。譽，聲美也。}

\begin{quoting}雝，同邕，典籍中多作雍。戾，段注「訓為至，皆於曲義引伸之」。終，韓詩、魯詩作眾，\textbf{馬瑞辰}終與眾古通用，後漢書崔駰傳「豈可不庶幾夙夜，以永眾譽」，義本三家詩。眾譽，即盛譽。\end{quoting}

\section{豐年}

%{\footnotesize 一章、七句}

\textbf{豐年，秋冬報也。}{\footnotesize 報者，謂嘗也、烝也。}

\textbf{豐年多黍多稌，亦有高廪，萬億及秭。}{\footnotesize 豐大、稌稻也。廪，所以藏齍盛之穗也。數萬至萬曰億，數億至億曰秭。箋云豐年，大有年也。亦，大也。萬億及秭，以言穀數多。}\textbf{為酒為醴，烝畀祖妣。以洽百禮，降福孔皆。}{\footnotesize 皆，徧也。箋云烝進、畀予也。}

\begin{quoting}稌 \texttt{tú}。十萬為億，十億為秭。洽，合也。百禮，謂牲玉幣帛等祭品。\end{quoting}

\section{有瞽}

%{\footnotesize 一章、十三句}

\textbf{有瞽，始作樂而合乎祖也。}{\footnotesize 王者治定制禮，功成作樂。合者，大合諸樂而奏之。}

\textbf{有瞽有瞽，在周之庭。設業設虡，崇牙樹羽。應田縣鼓，鞉磬柷圉。}{\footnotesize 瞽，樂官也。業，大板也，所以飾栒為縣也，捷業如鋸齒，或曰畫之。植者為虡，衡者為栒。崇牙上飾卷然，可以縣也。樹羽，置羽也。應，小鞞也。田，大鼓也。縣鼓，周鼓也。鞉，鞉鼓也。柷，木椌也。圉，楬也。箋云瞽，矇也，以為樂官者，目無所見，於音聲審也，周禮「上瞽四十人，中瞽百人，下瞽百六十人」，有視瞭者相之，又設縣鼓。田，當作朄，朄，小鼓，在大鼓傍，應鞞之屬也，聲轉字誤，變而作田。}\textbf{既備乃奏，簫管備舉。喤喤厥聲，肅雝和鳴，先祖是聽。}{\footnotesize 箋云既備者，縣也朄也皆畢已也，乃奏，謂樂作也。簫，編小竹管，如今賣餳者所吹也。管如篴，併而吹之。}\textbf{我客戾止，永觀厥成。}{\footnotesize 箋云我客，二王之後也。長多其成功，謂深感於和樂，遂入善道，終無愆過。}

\begin{quoting}崇牙，樅 \texttt{cōng} 也，見靈臺注。朄 \texttt{yǐng}。鞉 \texttt{táo}。柷圉 \texttt{zhù yǔ}，又作敔，釋名「柷以作樂，敔以止樂」。篴 \texttt{dí}。\textbf{朱熹}成，樂闋也。\end{quoting}

\section{潛}

%{\footnotesize 一章、六句}

\textbf{潛，季冬薦魚、春獻鮪也。}{\footnotesize 冬魚之性定，春鮪新來，薦獻之者，謂於宗廟也。}

\textbf{猗與漆沮，潛有多魚。有鱣有鮪，鰷鱨鰋鯉。}{\footnotesize 漆沮，岐周之二水也。潛，糝也。箋云猗與，歎美之言也。鱣，大鯉也。鮪，鮥也。鰷，白鰷也。鰋，鮎也。}\textbf{以享以祀，以介景福。}{\footnotesize 箋云介助、景大也。}

\begin{quoting}潛，魯詩、韓詩作涔，\textbf{王先謙}案列木水中，魚得藏隱，有若池然，故曰魚池。\end{quoting}

\section{雝}

%{\footnotesize 一章、十六句}

\textbf{雝，禘大祖也。}{\footnotesize 禘，大祭也，大於四時而小於祫。大祖，謂文王。}

\begin{quoting}\textbf{朱熹}此但為武王祭文王而徹俎之詩，而後通用於他廟耳。\end{quoting}

\textbf{有來雝雝，至止肅肅。相維辟公，天子穆穆。於薦廣牡，相予肆祀。}{\footnotesize 相助、廣大也。箋云雝雝，和也。肅肅，敬也。有是來時雝雝然，既至止而肅肅然者，乃助王禘祭百辟與諸侯也，天子是時則穆穆然，於進大牡之牲，百辟與諸侯又助我陳祭祀之饌，言得天下之歡心。}\textbf{假哉皇考，綏予孝子。宣哲維人，文武維后。}{\footnotesize 假，嘉也。箋云宣，徧也。嘉哉君考，斥文王也，文王之德乃安我孝子，謂受命定其基業也，又徧使天下之人有才知，以文德武功為之君故。}\textbf{燕及皇天，克昌厥後。綏我眉壽，介以繁祉。}{\footnotesize 燕，安也。箋云繁，多也。文王之德安及皇天，謂降瑞應、無變異也，又能昌大其子孫，安助之以考壽與多福祿。}\textbf{既右烈考，亦右文母。}{\footnotesize 烈考，武王也。文母，大姒也。箋云烈，光也。子孫所以得考壽與多福者，乃以見右助於光明之考與文德之母，歸美焉。}

\begin{quoting}\textbf{馬瑞辰}按宣哲與文武對舉，二字平列，朱子集傳訓「宣為通、哲為知」是也，宣之言顯，顯，明也，宣哲，猶言明哲也。史記燕世家索引「人，猶臣也，文王以一身兼盡君臣之道，故言維人、維后」。綏，通賚，賜也。右，通侑，勸也。\end{quoting}

\section{載見}

%{\footnotesize 一章、十四句}

\textbf{載見，諸侯始見乎武王廟也。}

\begin{quoting}\textbf{陳奐}成王之世，武王廟為禰廟，武王主喪畢入禰廟，而諸侯於是乎始見之，此其樂歌也。\end{quoting}

\textbf{載見辟王，曰求厥章。龍旂陽陽，和鈴央央。鞗革有鶬，休有烈光。}{\footnotesize 載，始也。龍旂陽陽，言有文章也。和在軾前，鈴在旂上。鞗革有鶬，言有法度也。箋云諸侯始見君王，謂見成王也，曰求其章者，求車服禮儀之文章制度也。交龍為旂。鞗革，轡首也。鶬，金飾貌。休者，休然盛壯。}\textbf{率見昭考，以孝以享，以介眉壽。永言保之，思皇多祜。}{\footnotesize 昭考，武王也。享，獻也。箋云言我、皇君也。諸侯既以朝禮見於成王，至祭時，伯又率之見於武王廟，使助祭也，以致孝子之事，以獻祭祀之禮，以助考壽之福，長我安行此道，思使成王之多福。}\textbf{烈文辟公，綏以多福。俾緝熙于純嘏。}{\footnotesize 箋云俾使、純大也。祭有十倫之義，成王乃光文百辟與諸侯，安之以多福，使光明於大嘏之意。天子受福曰大嘏，辭有福祚之言。}

\begin{quoting}和鈴，即和鑾，見蓼蕭注。文王為穆，武王為昭。\textbf{馬瑞辰}孝與享同義，故享祀亦曰孝祀，此詩「以孝以享」，猶潛詩「以享以祀」，皆二字同義，合言之則曰孝享。思，發語詞。綏，安也賜也，段注「論語曰『升車必正立執綏』，周生烈曰『正立執綏，所以為安』，按引申為凡安之偁」。\end{quoting}

\section{有客}

%{\footnotesize 一章、十二句}

\textbf{有客，微子來見祖廟也。}{\footnotesize 成王既黜殷命，殺武庚，命微子代殷後，既受命，來朝而見也。}

\textbf{有客有客，亦白其馬。有萋有且，敦琢其旅。}{\footnotesize 殷尚白也。亦，亦周也。萋且，敬慎貌。箋云有客有客，重言之者，異之也。亦，亦武庚也，武庚為二王後，乘殷之馬，乃叛而誅，不肖之甚也，今微子代之，亦乘殷之馬，獨賢而見尊異，故言亦駮而美之。其來威儀萋萋且且，盡心力於其事，又選擇眾臣卿大夫之賢者，與之朝王。言敦琢者，以賢美之，故玉言之。}\textbf{有客宿宿，有客信信。言授之縶，以縶其馬。}{\footnotesize 一宿曰宿，再宿曰信。欲縶其馬而留之。箋云縶，絆也。周之君臣皆愛微子，其所館宿，可以去矣，而言絆其馬，意各殷勤。}\textbf{薄言追之，左右綏之。}{\footnotesize 箋云追，送也。於微子去，王始言餞送之，左右之臣又欲從而安樂之，厚之無已。}\textbf{既有淫威，降福孔夷。}{\footnotesize 淫大、威則、夷易也。箋云既有大則，謂用殷正朔行其禮樂如天子也，神與之福，又甚易也，言動作而有度。}

\begin{quoting}左傳僖二十四年，皇武子曰「宋，先代之後，於周為客」。\textbf{馬瑞辰}萋且雙聲字，皆狀從者之盛。敦 \texttt{duī} 琢，即雕琢。旅，通侶，隨從也。\textbf{馬瑞辰}既有淫威，猶云既有大德耳。又曰說文「夷」从大从弓，古夷字必有大訓。\end{quoting}

\section{武}

%{\footnotesize 一章、七句}

\textbf{武，奏大武也。}{\footnotesize 大武，周公作樂所為舞也。}

\begin{quoting}禮記樂記「武樂有六」，\textbf{王國維}大武樂章考以武、桓、賚、酌、般、我將為六成。左傳宣十二年，楚子曰「武王克商，作武，其卒章曰『耆定爾功』，其三曰『鋪時繹思，我徂惟求定』，其六曰『綏萬邦，屢豐年』。」\end{quoting}

\textbf{於皇武王，無競維烈。允文文王，克開厥後。}{\footnotesize 烈，業也。箋云皇，君也。於乎君哉，武王也，無彊乎其克商之功業，言其彊也，信有文德哉，文王也，能開其子孫之基緒。}\textbf{嗣武受之，勝殷遏劉，耆定爾功。}{\footnotesize 武迹、劉殺、耆致也。箋云遏止、耆老也。嗣子武王受文王之業，舉兵伐殷而勝之，以止天下之暴虐而殺人者，年老乃定女之此功，言不汲汲於誅紂，須暇五年。}

\begin{quoting}耆 \texttt{zhǐ}，同厎，致使。\end{quoting}

%\begin{flushright}臣工之什十篇、十章、一百六句\end{flushright}