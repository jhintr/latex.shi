\chapter{文王之什詁訓傳第二十三}

\begin{quoting}\textbf{釋文}自此以下至卷阿十八篇是文王武王成王周公之正大雅，據盛隆之時而推序天命，上述祖考之美，皆國之大事，故為正大雅焉。文王至靈臺八篇是文王之大雅，下武、文王有聲二篇是武王之大雅。\end{quoting}

\section{文王}

%{\footnotesize 七章、章八句}

\textbf{文王，文王受命作周也。}{\footnotesize 受命，受天命而王天下，制立周邦。}

\begin{quoting}案生民、公劉、緜、皇矣、文王、大明六首，乃周人之史詩也。\end{quoting}

\textbf{文王在上，於昭于天。}{\footnotesize 在上，在民上也。於，歎辭。昭，見也。箋云文王初為西伯，有功於民，其德著見於天，故天命之以為王，使君天下也，崩，謚曰文。}\textbf{周雖舊邦，其命維新。}{\footnotesize 乃新在文王也。箋云大王聿來胥宇而國於周，王迹起矣，而未有天命，至文王而受命，言新者，美之也。}\textbf{有周不顯，帝命不時。}{\footnotesize 有周，周也。不顯，顯也，顯，光也。不時，時也，時，是也。箋云周之德不光明乎，光明矣，天命之不是乎，又是矣。}\textbf{文王陟降，在帝左右。}{\footnotesize 言文王升接天，下接人也。箋云在，察也。文王能觀知天意，順其所為，從而行之。}

\begin{quoting}於 \texttt{wū}。\textbf{朱熹}是以周邦雖自后稷始封，千有餘年，而其受天命則自今始也。不，通丕。\textbf{馬瑞辰}時，當讀為承，時、承一聲之轉，承者，美大之詞，當讀「文王烝哉」之烝，釋文引韓詩曰「烝，美也」。\end{quoting}

\textbf{亹亹文王，令聞不已。陳錫哉周，侯文王孫子。文王孫子，本支百世。}{\footnotesize 亹亹，勉也。哉載、侯維也。本，本宗也。支，支子也。箋云令善、哉始、侯君也。勉勉乎不倦，文王之勤用明德也，其善聲聞日見稱歌無止時也，乃由能敷恩惠之施以受命造始周國，故天下君之，其子孫，適為天子，庶為諸侯，皆百世。}\textbf{凡周之士，不顯亦世。}{\footnotesize 不世顯德乎，士者世祿也。箋云凡周之士，謂其臣有光明之德者，亦得世世在位，重其功也。}

\begin{quoting}陳，同申，重複、一再。\textbf{朱熹}令聞不已，是以上帝敷錫于周。\textbf{王引之}不顯亦世，言其世之顯也，不與亦皆語詞耳。\end{quoting}

\textbf{世之不顯，厥猶翼翼。思皇多士，生此王國。王國克生，維周之楨。}{\footnotesize 翼翼，恭敬。思，辭也。皇天、楨幹也。箋云猶謀、思願也。周之臣既世世光明，其為君之謀事忠敬翼翼然，又願天多生賢人於此邦，此邦能生之，則是我周之幹事之臣。}\textbf{濟濟多士，文王以寧。}{\footnotesize 濟濟，多威儀也。}

\begin{quoting}猶，通猷，謀略。皇，美也。\end{quoting}

\textbf{穆穆文王，於緝熙敬止。假哉天命，有商孫子。}{\footnotesize 穆穆，美也。緝熙，光明也。假，固也。箋云穆穆乎文王，有天子之容，於美乎，又能敬其光明之德，堅固哉天為此命之，使臣有殷之子孫。}\textbf{商之孫子，其麗不億。上帝既命，侯于周服。}{\footnotesize 麗，數也。盛德不可為眾也。箋云于，於也。商之孫子，其數不徒億，多言之也，至天已命文王之後，乃為君於周之九服之中，言眾之不如德也。}

\begin{quoting}假，大也，\textbf{王先謙}漢書劉向傳引孔子讀此詩而釋之曰「大哉天命」，則假宜從爾雅訓大。侯，乃也，于周服，即服于周。\end{quoting}

\textbf{侯服于周，天命靡常。}{\footnotesize 則見天命之無常也。箋云無常者，善則就之，惡則去之。}\textbf{殷士膚敏，祼將于京。厥作祼將，常服黼冔。}{\footnotesize 殷士，殷侯也。膚美、敏疾也。祼，灌鬯也，周人尚臭。將行、京大也。黼，白與黑也。冔，殷冠也，夏后氏曰收，周曰冕。箋云殷之臣壯美而敏，來助周祭，其助祭自服殷之服，明文王以德不以彊。}\textbf{王之藎臣，無念爾祖。}{\footnotesize 藎，進也。無念，念也。箋云今王之進用臣，當念女祖為之法。王，斥成王。}

\begin{quoting}膚敏，黽勉。祼 \texttt{guàn}。常，通尚。冔 \texttt{xǔ}。\end{quoting}

\textbf{無念爾祖，聿脩厥德。永言配命，自求多福。}{\footnotesize 聿述、永長、言我也。我長配天命而行，爾庶國亦當自求多福。箋云長，猶常也。王既述脩祖德，常言當配天命而行，則福祿自來。}\textbf{殷之未喪師，克配上帝。}{\footnotesize 帝乙已上也。箋云師，眾也。殷自紂父之前未喪天下之時，皆能配天而行，故不亡也。}\textbf{宜鑒于殷，駿命不易。}{\footnotesize 駿，大也。箋云宜以殷王賢愚為鏡，天之大命，不可改易。}

\begin{quoting}聿，述、遵行。言，語詞。\end{quoting}

\textbf{命之不易，無遏爾躬。宣昭義問，有虞殷自天。}{\footnotesize 遏止、義善、虞度也。箋云宣徧、有又也。天之大命已不可改易矣，當使子孫長行之，無終女身則止，徧明以禮義問老成人，又度殷所以順天之事而施行之。}\textbf{上天之載，無聲無臭。儀刑文王，萬邦作孚。}{\footnotesize 載事、刑法、孚信也。箋云天之道難知也，耳不聞聲音，鼻不聞香臭，儀法文王之事，則天下咸信而順之也。}

\begin{quoting}義問，即令聞。\textbf{于省吾}有虞殷自天，應讀作又虞依自天，這是說，應宣昭義問，而揆度之以依於天，言事事以天為準。\textbf{馬瑞辰}載、事古音近通用，堯典「有能奮庸熙帝之載」，史記五帝本紀載作事。儀，象、法式，刑，古型字，儀刑二字同義，引伸為效法。作，則。\end{quoting}

\section{大明}

%{\footnotesize 八章、四章章六句、四章章八句}

\textbf{大明，文王有明德，故天復命武王也。}{\footnotesize 二聖相承，其明德日以廣大，故曰大明。}

\begin{quoting}\textbf{馬瑞辰}大明蓋對小雅有小明篇而言，逸周書世俘解「籥人奏武，王入進萬，獻明明三終」，孔晁注「明明，詩篇名」，當即此詩，是此詩又以明明名篇，蓋即取首句為篇名耳。\end{quoting}

\textbf{明明在下，赫赫在上。}{\footnotesize 明明，察也。文王之德，明明於下，故赫赫然著見於天。箋云明明者，文王武王施明德于天下，其徵應炤晢見於天，謂三辰效驗。}\textbf{天難忱斯，不易維王。天位殷適，使不挾四方。}{\footnotesize 忱，信也。紂居天位而殷之正適也。挾，達也。箋云天之意難信矣，不可改易者，天子也，今紂居天位而又殷之正適，以其為惡，乃棄絕之，使教令不行於四方，四方共叛之，是天命無常，維德是予耳，言此者，厚美周也。}

\begin{quoting}忱，三家詩或作諶，或作訦，信也。位，即立，古位、立同字。\end{quoting}

\textbf{摯仲氏任，自彼殷商。來嫁于周，曰嬪于京。乃及王季，維德之行。}{\footnotesize 摯國任姓之中女也。嬪婦、京大也。王季，大王之子，文王之父也。箋云京，周國之地，小別名也。及，與也。摯國中女曰大任，從殷商之畿內嫁為婦於周之京，配王季，而與之共行仁義之德，同志意也。}\textbf{大任有身，生此文王。}{\footnotesize 大任，仲任也。身，重也。箋云重，謂懷孕也。}

\begin{quoting}摯國，在今河南汝寧。\textbf{朱彬}經傳考證曰行，列也，維德之行，猶言德與之齊等。身，三家詩作娠。\end{quoting}

\textbf{維此文王，小心翼翼。昭事上帝，聿懷多福。厥德不回，以受方國。}{\footnotesize 回，違也。箋云小心翼翼，恭慎貌。昭明、聿述、懷思也。方國，四方來附者。此言文王之有德，亦由父母也。}

\begin{quoting}聿，發語詞。懷，招也。\end{quoting}

\textbf{天監在下，有命既集。文王初載，天作之合。在洽之陽，在渭之涘。}{\footnotesize 集就、載識、合配也。洽，水也。渭，水也。涘，厓也。箋云天監視善惡於下，其命將有所依就，則豫福助之於文王，生適有所識，則為之生配於氣勢之處，使必有賢才，謂生大姒。}\textbf{文王嘉止，大邦有子。}{\footnotesize 嘉，美也。箋云文王聞大姒之賢，則美之曰「大邦有子女可以為妃」，乃求昏。}

\begin{quoting}有，詞頭。初載，即位初年也。爾雅「妃，合也」，妃與配通。洽 \texttt{hé}，出陝西郃陽，古莘國地。相鼠釋文引韓詩「止，節」。大邦，即莘國。\end{quoting}

\textbf{大邦有子，俔天之妹。}{\footnotesize 俔，磬也。箋云既使問名，還則卜之，又知大姒之賢，尊之如天之有女弟。}\textbf{文定厥祥，}{\footnotesize 言大姒之有文德也。祥，善也。箋云問名之後，卜而得吉，則文王以禮定其吉祥，謂使納幣也。}\textbf{親迎于渭。}{\footnotesize 言賢聖之配也。箋云賢女配聖人，得其宜，故備禮也。}\textbf{造舟為梁，不顯其光。}{\footnotesize 言受命之宜，王基乃始於是也。天子造舟，諸侯維舟，大夫方舟，士特舟，造舟然後可以顯其光輝。箋云迎大姒而更為梁者，欲其昭著，示後世敬昏禮也，不明乎其禮之有光輝，美之也。天子造舟，周制也，殷時未有等制。}

\begin{quoting}俔 \texttt{qiàn}，說文「譬諭也」。不，發語詞。\end{quoting}

\textbf{有命自天，命此文王，于周于京。纘女維莘，長子維行。}{\footnotesize 纘，繼也。莘，大姒國也。長子，長女也，能行大任之德焉。箋云天為將命文王，君天下於周京之地，故亦為作合，使繼大任之女事於莘國，莘國之長女大姒則配文王，維德之行。}\textbf{篤生武王，保右命爾，燮伐大商。}{\footnotesize 篤厚、右助、燮和也。箋云天降氣于大姒，厚生聖子武王，安而助之，又遂命之爾，使協和伐殷之事，協和伐殷之事，謂合位三五也。}

\begin{quoting}纘 \texttt{zuǎn}，同㜺 \texttt{zàn}，廣韻「㜺，好容貌」。\textbf{馬瑞辰}㜺女謂好女，猶言淑女、碩女、靜女，皆美德之稱，詩言莘國有好女，倒其文則曰纘女維莘。又曰上言維德之行者，言太任德配王季，此言長子維行，言太姒德等文王也。篤，語詞，\textbf{馬瑞辰}尚書凡言大者皆語辭，丕、誕、洪、宏皆大也，亦皆語詞，詩生民「誕彌厥月」，誕字八見，皆詞也，按墨子經篇「厚有所大也」，是厚與大同義，故篤訓厚，亦為語詞。燮，同襲，左傳「有鍾鼓曰伐，無曰襲」。\end{quoting}

\textbf{殷商之旅，其會如林。矢于牧野，維予侯興。}{\footnotesize 旅，眾也。如林，言眾而不為用也。矢陳、興起也。言天下之望周也。箋云殷盛合其兵眾，陳於商郊之牧野，而天乃予諸侯有德者當起為天子，言天去紂，周師勝也。}\textbf{上帝臨女，無貳爾心。}{\footnotesize 言無敢懷貳心也。箋云臨，視也。女，女武王也。天護視女，伐紂必克，無有疑心。}

\begin{quoting}會，三家詩作旝 \texttt{kuài}，旗也。矢，誓也。\end{quoting}

\textbf{牧野洋洋，檀車煌煌，駟騵彭彭。}{\footnotesize 洋洋，廣也。煌煌，明也。駠馬白腹曰騵。言上周下殷也。箋云言其戰地寬廣，明不用權詐也，兵車鮮明，馬又彊，則暇且整。}\textbf{維師尚父，時維鷹揚，涼彼武王。}{\footnotesize 師，大師也。尚父，可尚可父。鷹揚，如鷹之飛揚也。涼，佐也。箋云尚父，呂望也，尊稱焉。鷹，鷙鳥也。佐武王者，為之上將。}\textbf{肆伐大商，會朝清明。}{\footnotesize 肆，疾也。會，甲也。不崇朝而天下清明。箋云肆，故今也。會，合也。以天期已至，兵甲之彊，師率之武，故今伐殷，合兵以清明，書牧誓曰「時甲子昧爽，武王朝至于商郊牧野，乃誓」。}

\begin{quoting}時，是也。涼，魯詩韓詩作亮，爾雅「左右，亮也」。肆，魯詩作襲。清，韓詩作瀞，即淨字。\textbf{林義光}會朝清明，言適會早晨清明之時也，牧誓云「時甲子昧爽，王朝至于商郊牧野乃誓」，周語冷州鳩言「武王伐殷，以二月癸亥夜陳未畢而雨」，然則夜陳而朝誓師者，必以遇雨未獲畢陳，至朝而清明，乃復陳之也。\end{quoting}

\section{緜}

%{\footnotesize 九章、章六句}

\textbf{緜，文王之興，本由大王也。}

\textbf{緜緜瓜瓞，民之初生，自土沮漆。}{\footnotesize 興也。緜緜，不絕貌。瓜，紹也。瓞，瓝也。民，周民也。自用、土居也。沮水、漆水也。箋云瓜之本實，繼先歲之瓜必小，狀似瓝，故謂之瓞，緜緜然若將無長大時，興者，喻后稷乃帝嚳之胄，封於邰，其後公劉失職，遷于豳，居沮漆之地，歷世亦緜緜然，至大王而德益盛，得其民心而生王業，故本周之興，云于沮漆也。}\textbf{古公亶父，陶復陶穴，未有家室。}{\footnotesize 古公，豳公也，古，言久也，亶父，字，或殷以名言，質也。古公處豳，狄人侵之，事之以皮幣，不得免焉，事之以犬馬，不得免焉，事之以珠玉，不得免焉，乃屬其耆老而告之曰「狄人之所欲者，吾土地也，吾聞之君子，不以其所養人者害人，二三子何患乎無君」，去之，踰梁山，邑于岐山之下，豳人曰「仁人之君，不可失也」，從之如歸市，陶其土而復之，陶其壤而穴之。室內曰家，未有寢廟，亦未敢有家室。箋云古公據文王本其祖也，諸侯之臣稱其君曰公。復者，復於土上，鑿地曰穴，皆如陶然，本其在豳時也。傳自古公處豳而下，為二章發。}

\begin{quoting}瓞 \texttt{dié}，小瓜也。土，齊詩作杜，水名，與漆均在豳地。沮，同徂。復，說文引詩从穴，地室也。\end{quoting}

\textbf{古公亶父，來朝走馬。率西水滸，至于岐下。爰及姜女，聿來胥宇。}{\footnotesize 率，循也。滸，水厓也。姜女，大姜也。胥相、宇居也。箋云來朝走馬，言其辟惡早且疾也。循西水涯，沮漆水側也。爰于、及與、聿自也。於是與其妃大姜自來相可居者，著大姜之賢知也。}

\begin{quoting}走，玉篇引詩作趣，疾也。爰、聿皆語詞也。\end{quoting}

\textbf{周原膴膴，堇荼如飴。爰始爰謀，爰契我龜。}{\footnotesize 周原，沮漆之間也。膴膴，美也。堇，菜也。荼，苦菜也。契，開也。箋云廣平曰原，周之原地在岐山之南，膴膴然肥美，其所生菜雖有性苦者，皆甘如飴也，此地將可居，故於是始與豳人之從己者謀，謀從，又於是契灼其龜而卜之，卜之則又從矣。}\textbf{曰止曰時，築室于茲。}{\footnotesize 箋云時是、茲此也。卜從則曰可止居於是，可作室家於此，定民心也。}

\begin{quoting}膴，韓詩作腜，\textbf{馬瑞辰}腜與飴、謀、龜、時、茲為韻，毛詩字雖作膴，其音亦當如腜字，音梅。又曰始亦謀也，爾雅基、肇皆訓為始，又皆訓為謀，則始與謀義正相成耳。時，善也。\end{quoting}

\textbf{廼慰廼止，廼左廼右。廼疆廼理，廼宣廼畝。自西徂東，周爰執事。}{\footnotesize 慰安、爰於也。箋云時耕曰宣。徂，往也。民心定，乃安隱其居，乃左右而處之，乃疆理其經界，乃時耕其田畝，於是從西方而往東之人皆於周執事，競出力也。豳與周原不能為西東，據至時從水滸言也。}

\begin{quoting}慰，方言「居也」。孔疏「宣訓為徧也、發也，天時已至，令民徧發土地，故謂之宣」。\textbf{馬瑞辰}梓材又曰「為厥疆畝」，傳曰「為其疆畔畝壟，然後功成」，即此詩廼畝也，上言疆理者，定其大界，此又別其畝壟。周，徧也，\textbf{朱熹}言靡事不為也。\end{quoting}

\textbf{乃召司空，乃召司徒，俾立室家。}{\footnotesize 箋云俾，使也。司空、司徒，卿官也，司空掌營國邑，司徒掌徒役之事，故召之使立室家之位處。}\textbf{其繩則直，縮版以載，作廟翼翼。}{\footnotesize 言不失繩直也。乘謂之縮。君子將營宮室，宗廟為先，廐庫為次，居室為後。箋云繩者，營其廣輪方制之正也，既正，則以索縮其築版，上下相承而起，廟成則嚴顯翼翼然。乘，聲之誤，當為繩也。}

\begin{quoting}載，栽也，\textbf{馬瑞辰}謂樹立其築牆長版也。\end{quoting}

\textbf{捄之陾陾，度之薨薨。築之登登，削屢馮馮。}{\footnotesize 捄，虆也。陾陾，眾也。度，居也，言百姓之勸勉也。登登，用力也。削牆鍛屢之聲馮馮然。箋云捄，捊也。度，猶投也。築牆者捊聚壤土，盛之以虆，而投諸版中。}\textbf{百堵皆興，鼛鼓弗勝。}{\footnotesize 皆，俱也。鼛，大鼓也，長一丈二尺。或鼛或鼓，言勸事樂功也。箋云五版為堵。興，起也。百堵同時起，鼛鼓不能止之使休息也。凡大鼓之側有小鼓，謂之應鼙、朔鼙，周禮曰「以鼛鼓鼓役事」。}

\begin{quoting}捄 \texttt{jiū}。陾陾 \texttt{réng}，與下三疊字皆聲也。屢，應作婁，隆高也。\textbf{陳奐}「度，居也」下有薨薨二字。\textbf{俞樾}百堵皆興，則眾聲並作，鼛鼓之聲轉不足以勝之矣。\end{quoting}

\textbf{廼立臯門，臯門有伉。廼立應門，應門將將。}{\footnotesize 王之郭門曰臯門。伉，高貌。王之正門曰應門。將將，嚴正也。美大王作郭門以致臯門，作正門以致應門焉。箋云諸侯之宮，外門曰臯門，朝門曰應門，內有路門，天子之宮，加以庫雉。}\textbf{廼立冢土，戎醜攸行。}{\footnotesize 冢大、戎大、醜眾也。冢土，大社也，起大事，動大眾，必先有事乎社而後出，謂之宜，美大王之社，遂為大社也。箋云大社者，出大眾，將所告而行也，春秋傳曰「蜃，宜社之肉」。}

\begin{quoting}土，通社。前言作廟，今乃立社也。\end{quoting}

\textbf{肆不殄厥慍，亦不隕厥問。柞棫拔矣，行道兌矣，}{\footnotesize 肆，故今也。慍恚、隕墜也。兌，成蹊也。箋云小聘曰問。柞，櫟也。棫，白桵也。文王見太王立冢土，有用大眾之義，故不絕去其恚惡惡人之心，亦不廢其聘問鄰國之禮，今以柞棫生柯葉之時，使大夫將師旅出聘問，其行道士眾兌然，不有征伐之意。}\textbf{混夷駾矣，維其喙矣。}{\footnotesize 駾突、喙困也。箋云混夷，夷狄國也，見文王之使者將士眾過己國，則惶怖驚走，奔突入此柞棫之中而逃，甚困劇也。是之謂一年伐混夷，太王辟狄，文王伐混夷，成道興國，其志一也。}

\begin{quoting}\textbf{馬瑞辰}爾雅釋詁「肆，故也」，又曰「肆，故、今也」，字各為義，非以故今二字連讀。問，聲問、名譽。混夷，亦作昆夷。\end{quoting}

\textbf{虞芮質厥成，文王蹶厥生。}{\footnotesize 質，成也。成，平也。蹶，動也。虞芮之君相與爭田，久而不平，乃相謂曰「西伯，仁人也，盍往質焉」，乃相與朝周，入其竟，則耕者讓畔，行者讓路，入其邑，男女異路，班白不提挈，入其朝，士讓為大夫，大夫讓為卿，二國之君感而相謂曰「我等小人，不可以履君子之庭」，乃相讓，以其所爭田為間田而退，天下聞之而歸者四十餘國。箋云虞芮之質平，而文王動其緜緜民初生之道，謂廣其德而王業大。}\textbf{予曰有疏附，予曰有先後，予曰有奔奏，予曰有禦侮。}{\footnotesize 率下親上曰疏附，相道前後曰先後，喻德宣譽曰奔奏，武臣折衝曰禦侮。箋云予，我也，詩人自我也。文王之德所以至然者，我念之曰「此亦由有疏附、先後、奔奏、禦侮之臣力也」。疏附，使疏者親也，奔奏，使人歸趨之。}

\begin{quoting}蹶 \texttt{guì}。生，性也。\end{quoting}

\section{棫樸}

%{\footnotesize 五章、章四句}

\textbf{棫樸，文王能官人也。}

\begin{quoting}\textbf{汪質}毛詩異義曰國之大事在祀與戎，舉此二者以明賢才之用。\end{quoting}

\textbf{芃芃棫樸，薪之槱之。}{\footnotesize 興也。芃芃，木盛貌。棫，白桵也。樸，枹木也。槱，積也。山木茂盛，萬民得而薪之，賢人眾多，國家得用蕃興。箋云白桵相樸屬而生者，枝條芃芃然，豫斫以為薪，至祭皇天上帝及三辰，則聚積以燎之。}\textbf{濟濟辟王，左右趣之。}{\footnotesize 趣，趍也。箋云辟，君也，君王，謂文王也。文王臨祭祀，其容濟濟然敬，左右之諸臣皆促疾於事，謂相助積薪。}

\begin{quoting}樸，說文作㯷，棗也。說文「槱 \texttt{yóu}，積火燎之也」。辟 \texttt{bì}。\end{quoting}

\textbf{濟濟辟王，左右奉璋。}{\footnotesize 半圭曰璋。箋云璋，璋瓚也。祭祀之禮，王祼，以圭瓚，諸臣助之，亞祼，以璋瓚。}\textbf{奉璋峨峨，髦士攸宜。}{\footnotesize 峨峨，盛壯也。髦，俊也。箋云士，卿士也。奉璋之儀峨峨然，故今俊士之所宜。}

\textbf{淠彼涇舟，烝徒楫之。}{\footnotesize 淠，舟行貌。楫，櫂也。箋云烝，眾也。淠淠然涇水中之舟順流而行者，乃眾徒船人以楫櫂之故也，興眾臣之賢者行君政令。}\textbf{周王于邁，六師及之。}{\footnotesize 天子六軍。箋云于往、邁行、及與也。周王往行，謂出兵征伐也。二千五百人為師。今王興師行者，殷末之制，未有周禮，周禮五師為軍，軍萬二千五百人。}

\begin{quoting}淠 \texttt{pì} 彼，即淠淠。\textbf{王先謙}軍舟浮涇而行，眾徒鼓楫，水聲淠淠然也。春秋繁露「周王于邁，六師及之，此文王之伐崇也」。\end{quoting}

\textbf{倬彼雲漢，為章于天。}{\footnotesize 倬，大也。雲漢，天河也。箋云雲漢之在天，其為文章譬猶天子為法度于天下。}\textbf{周王壽考，遐不作人。}{\footnotesize 遐，遠也，遠不作人也。箋云周王，文王也。文王是時九十餘矣，故云壽考。遠不作人者，其政變化紂之惡俗，近如新作人也。}

\begin{quoting}左傳成八年引詩「愷悌君子，遐不作人」，杜注「言文王能遠用善人，不，語助」，言文王德教也。\end{quoting}

\textbf{追琢其章，金玉其相。}{\footnotesize 追，雕也，金曰雕，玉曰琢。相，質也。箋云周禮追師掌追衡筓，則追亦治玉也。相，視也，猶觀視也。追琢玉使成文章，喻文王為政先以心研精，合於禮義，然後施之，萬民視而觀之，其好而樂之，如覩金玉然，言其政可樂也。}\textbf{勉勉我王，綱紀四方。}{\footnotesize 箋云我王，謂文王也。以罔罟喻為政，張之為綱，理之為紀。}

\begin{quoting}追 \texttt{duī}，魯詩作雕。\textbf{陳啟源}毛詩稽古編曰章，周王之文也，相，周王之質也，追琢者其文，比其修飾也，金玉者其質，比其精純也。勉勉，三家詩作亹亹，文王毛傳「亹亹，勉也」。\end{quoting}

\section{旱麓}

%{\footnotesize 六章、章四句}

\textbf{旱麓，受祖也。周之先祖世脩后稷公劉之業，大王王季申以百福干祿焉。}

\begin{quoting}受祖，謂祭祀而獲福也。\end{quoting}

\textbf{瞻彼旱麓，榛楛濟濟。}{\footnotesize 旱，山名也。麓，山足也。濟濟，眾多也。箋云旱山之足林木茂盛者，得山雲雨之潤澤也，喻周邦之民獨豐樂者，被其君德教。}\textbf{豈弟君子，干祿豈弟。}{\footnotesize 干，求也。言陰陽和，山藪殖，故君子得以干祿樂易。箋云君子，謂大王王季。以有樂易之德施於民，故其求祿亦得樂易。}

\begin{quoting}\textbf{王應麟}詩地理考引漢書地理志曰漢中郡南鄭縣旱山，沱水所出，東北入漢。楛 \texttt{hù}。荀子注「樂易，歡樂平易也，所謂愷悌也」。\end{quoting}

\textbf{瑟彼玉瓚，黃流在中。}{\footnotesize 玉瓚，圭瓚也。黃金，所以飾。流，鬯也。九命，然後錫以秬鬯圭瓚。箋云瑟，絜鮮貌。黃流，秬鬯也。圭瓚之狀，以圭為柄，黃金為勺，青金為外，朱中央矣。殷王帝乙之時，王季為西伯，以功德受此賜。}\textbf{豈弟君子，福祿攸降。}{\footnotesize 箋云攸所、降下也。}

\begin{quoting}圭瓚，祭祀時酒器，以圭為柄，區別於棫樸之璋瓚。\textbf{陳奐}黃即勺，流即酒，黃流在中，言秬鬯之酒自勺中流出也。案秬鬯，黑黍與鬱金香草所釀之酒，用於祭祀降神。\end{quoting}

\textbf{鳶飛戾天，魚躍于淵。}{\footnotesize 言上下察也。箋云鳶，鴟之類，鳥之貪惡者也，飛而至天，喻惡人遠去，不為民害也。魚跳躍于淵中，喻民喜得所。}\textbf{豈弟君子，遐不作人。}{\footnotesize 箋云遐，遠也。言大王王季之德近於變化，使如新作人。}

\textbf{清酒既載，騂牡既備。}{\footnotesize 言年豐畜碩也。箋云既載，謂已在尊中也。祭祀之事，先為清酒，其次擇牲，故舉二者。}\textbf{以享以祀，以介景福。}{\footnotesize 言祀所以得福也。箋云介助、景大也。}

\begin{quoting}載，設飪也。騂牡，周人尚赤，故祭祀用之。享，孝敬。介，求也。\end{quoting}

\textbf{瑟彼柞棫，民所燎矣。}{\footnotesize 瑟，眾貌。箋云柞棫之所以茂盛者，乃人熂燎除其旁草，養治之，使無害也。}\textbf{豈弟君子，神所勞矣。}{\footnotesize 箋云勞，勞來，猶言佑助。}

\begin{quoting}燎，同尞，說文「尞，柴祭天也」。\end{quoting}

\textbf{莫莫葛藟，施于條枚。}{\footnotesize 莫莫，施貌。箋云葛也藟也，延蔓於木之枝本而茂盛，喻子孫依緣先人之功而起。}\textbf{豈弟君子，求福不回。}{\footnotesize 箋云不回者，不違先祖之道。}

\begin{quoting}條，枝也，枚，幹也。\end{quoting}

\section{思齊}

%{\footnotesize 四章、章六句，故言五章、二章章六句、三章章四句}

\textbf{思齊，文王所以聖也。}{\footnotesize 言非但天性，德有所由成。}

\textbf{思齊大任，文王之母。思媚周姜，京室之婦。}{\footnotesize 齊莊、媚愛也。周姜，大姜也。京室，王室也。箋云京，周地名也。常思莊敬者，大任也，乃為文王之母，又常思愛大姜之配大王之禮，故能為京室之婦，言其德行純備，故生聖子也。大姜言周，大任言京，見其謙恭，自卑小也。}\textbf{大姒嗣徽音，則百斯男。}{\footnotesize 大姒，文王之妃也，大姒十子，眾妾則宜百子也。箋云徽，美也。嗣大任之美音，謂續行其善教令。}

\textbf{惠于宗公，神罔時怨，神罔時恫。}{\footnotesize 宗公，宗神也。恫，痛也。箋云惠，順也。宗公，大臣也。文王為政，咨於大臣，順而行之，故能當於神明，神明無是怨恚其所行者，無是痛傷其所為者，其將無有凶禍。}\textbf{刑于寡妻，至于兄弟，以御于家邦。}{\footnotesize 刑，法也。寡妻，適妻也。御，迎也。箋云寡妻，寡有之妻，言賢也。御，治也。文王以禮法接待其妻，至于宗族，以此又能為政治于家邦也，書曰「乃寡兄勗」，又曰「越乃御事」。}

\begin{quoting}\textbf{馬瑞辰}宗、尊雙聲，宗公即先公也，言其久則曰古公，言其尊則曰宗公，又宗、崇古通用，崇，高也，則宗公猶云高祖，與尊義正相近。\textbf{經義述聞}時，所也。恫 \texttt{tōng}，說文「痛也，一曰呻吟也」。\textbf{胡承珙}適與庶對，庶為眾則適為寡矣。\end{quoting}

\textbf{雝雝在宮，肅肅在廟。}{\footnotesize 雝雝，和也。肅肅，敬也。箋云宮，謂辟廱宮也。群臣助文王養老則尚和，助祭於廟則尚敬，言得禮之宜。}\textbf{不顯亦臨，無射亦保。}{\footnotesize 以顯臨之，保安無猒也。箋云臨，視也。保，猶居也。文王之在辟雝也，有賢才之質而不明者，亦得觀於禮，於六藝無射才者，亦得居於位，言養善使之積小致高大。}\textbf{肆戎疾不殄，烈假不瑕。}{\footnotesize 肆，故今也。戎，大也。故今大疾害人者，不絕之而自絕也。烈業、假大也。箋云厲、假皆病也。瑕，已也。文王於辟雝德如此，故大疾害人者不絕之而自絕，為厲假之行者不已之而自已，言化之深也。}

\begin{quoting}\textbf{朱熹}言文王在閨門之內則極其和，在宗廟之中則極其敬。不、亦皆語詞，下同。射，通斁，厭足。戎疾，西戎之禍患也。不，語詞。烈，同厲，說文作癘。假，同瘕，即蠱字。瑕，通遐，\textbf{王先謙}言凡如惡病害人者以遐遠矣。\end{quoting}

\textbf{不聞亦式，不諫亦入。}{\footnotesize 言性與天合也。箋云式，用也。文王之祀於宗廟，有仁義之行而不聞達者，亦用之助祭，有孝悌之行而不能諫爭者，亦得入，言其使人器之，不求備也。}\textbf{肆成人有德，小子有造。}{\footnotesize 造，為也。箋云成人，謂大夫士也。小子，其弟子也。文王在於宗廟德如此，故大夫士皆有德，子弟皆有所造成。}\textbf{古之人無斁，譽髦斯士。}{\footnotesize 古之人無厭於有名譽之俊士。箋云古之人，謂聖王明君也。口無擇言，身無擇行，以身化其臣下，故令此士皆有名譽於天下，成其俊乂之美也。}

\begin{quoting}\textbf{王先謙}言古之人教士無厭斁，故能使斯士皆成為譽髦也。\end{quoting}

\section{皇矣}

%{\footnotesize 八章、章十二句}

\textbf{皇矣，美周也。天監代殷，莫若周，周世世脩德，莫若文王。}{\footnotesize 監，視也。天視四方可以代殷王天下者，維有周爾，世世脩行道德，維有文王盛爾。}

\textbf{皇矣上帝，臨下有赫。監觀四方，求民之莫。}{\footnotesize 皇大、莫定也。箋云臨，視也。大矣，天之視天下赫然甚明，以殷紂之暴亂，乃監察天下之眾國，求民之定，謂所歸就也。}\textbf{維此二國，其政不獲。維彼四國，爰究爰度。}{\footnotesize 二國，殷夏也。彼，彼有道也。四國，四方也。究謀、度居也。箋云二國，謂今殷紂及崇侯也。正長、獲得也。四國，謂密也、阮也、徂也、共也。度亦謀也。殷崇之君其行暴亂，不得於天心，密阮徂共之君於是又助之謀，言同於惡也。}\textbf{上帝耆之，憎其式廓。乃眷西顧，此維與宅。}{\footnotesize 耆，惡也。廓，大也。憎其用大位、行大政。顧，顧西土也。宅，居也。箋云耆，老也。天須假此二國，養之至老猶不變改，憎其所用為惡者浸大也，乃眷然運視西顧，見文王之德而與之居，言天意常在文王所。}

\begin{quoting}莫，魯詩、齊詩作瘼，說文「瘼，病也」。耆，通恉 \texttt{zhǐ}，\textbf{林義光}恉之言指，謂意之所向也，言上帝究度四國之後，意向于周，以為可作民主。憎，同增。式廓，規模。\textbf{陳奐}眷，顧貌。與，魯詩作予。漢書郊祀志曰「乃眷西顧，此維與宅」，言天以文王之都為居也。\end{quoting}

\textbf{作之屏之，其菑其翳。脩之平之，其灌其栵。啟之辟之，其檉其椐。攘之剔之，其檿其柘。}{\footnotesize 木立死曰菑，自斃為翳。灌，叢生也。栵，栭也。檉，河柳也。椐，樻也。檿，山桑也。箋云天既顧文王，四方之民則大歸往之，岐周之地險隘多樹木，乃競刊除而自居處，言樂就有德之甚。}\textbf{帝遷明德，串夷載路。}{\footnotesize 徙就文王之德也。串習、夷常、路大也。箋云串夷即混夷，西戎國名也。路，應也。天意去殷之惡，就周之德，文王則侵伐混夷以應之。}\textbf{天立厥配，受命既固。}{\footnotesize 配，媲也。箋云天既顧文王，又為之生賢妃，謂大姒也，其受命之道已堅固也。}

\begin{quoting}作，同槎，說文「槎，衺斫也」。屏，同摒。菑 \texttt{zì}。栵，同烈，方言「烈，枿 \texttt{niè} 餘也」，爾雅釋詁「枿，餘也」，郭注「陳鄭之間曰枿，晉衛之間曰烈，皆伐木餘也」。\textbf{陳喬樅}三家詩遺說考曰檉 \texttt{chēng} 椐易生之木，故其地則啟之闢之，檿柘 \texttt{yǎn zhè} 有用之材，故其樹則攘而剔之，如是者，土地既廣，樹木亦茂。路，同露，\textbf{馬瑞辰}方言、廣雅並云「露，敗也」，詩謂帝遷明德，串夷則瘠敗罷憊而去，故曰載路。厥配，文王也。\end{quoting}

\textbf{帝省其山，柞棫斯拔，松柏斯兌。}{\footnotesize 兌，易直也。箋云省，善也。天既顧文王，乃和其國之風雨，使其山樹木茂盛，言非徒養其民人而已。}\textbf{帝作邦作對，自大伯王季。}{\footnotesize 對，配也。從大伯之見王季也。箋云作，為也。天為邦，謂興周國也，作配，謂為生明君也，是乃自大伯王季時則然矣，大伯讓於王季而文王起。}\textbf{維此王季，因心則友。則友其兄，則篤其慶，載錫之光。}{\footnotesize 因，親也。善兄弟曰友。慶善、光大也。箋云篤厚、載始也。王季之心親親而又善於宗族，又尤善於兄大伯，乃厚明其功美，始使之顯著也，大伯以讓為功美，王季乃能厚明之，使傳世稱之，亦其德也。}\textbf{受祿無喪，奄有四方。}{\footnotesize 喪亡、奄大也。箋云王季以有因心則友之德，故世世受福祿，至於覆有天下。}

\begin{quoting}\textbf{朱熹}言帝省其山，而見其木拔道通，則知民之歸之者益眾矣。因，古姻字，親愛。\end{quoting}

\textbf{維此王季，帝度其心，貊其德音。其德克明，克明克類，克長克君。}{\footnotesize 心能制義曰度。貊，靜也。箋云德正應和曰貊，照臨四方曰明。類，善也。勤施無私曰類，教誨不倦曰長，賞慶刑威曰君。}\textbf{王此大邦，克順克比。}{\footnotesize 慈和徧服曰順，擇善而從曰比。箋云王，君也。王季稱王，追王也。}\textbf{比于文王，其德靡悔。}{\footnotesize 經緯天地曰文。箋云靡，無也。王季之德比于文王無有所悔也，必比于文王者，德以聖人為匹。}\textbf{既受帝祉，施于孫子。}{\footnotesize 箋云帝，天也。祉，福也。施，猶易也、延也。}

\begin{quoting}貊，韓詩作莫，文選西征賦引韓詩章句「寞，靜也」，爾雅釋言「漠，清也」。\textbf{于省吾}此詩本應作「王此大邦，克順克從」，屬詞與韻讀無有不符。比，及也。\end{quoting}

\textbf{帝謂文王，無然畔援，無然歆羨，誕先登于岸。}{\footnotesize 無是畔道，無是援取，無是貪羨。岸，高位也。箋云畔援，猶跋扈也。誕大、登成、岸訟也。天語文王曰「女無如是跋扈者妄出兵也，無如是貪羨者侵人土地也，欲廣大德美者，當先平獄訟、正曲直也」。}\textbf{密人不恭，敢距大邦，侵阮徂共。}{\footnotesize 國有密須氏，侵阮，遂往侵共。箋云阮也、徂也、共也三國犯周，而文王伐之，密須之人乃敢距其義兵，違正道，是不直也。}\textbf{王赫斯怒，爰整其旅，以按徂旅，以篤于周祜，以對于天下。}{\footnotesize 旅師、按止也。旅，地名也。對，遂也。箋云赫，怒意。斯，盡也。五百人為旅。對，答也。文王赫然與其群臣盡怒，曰整其軍旅而出，以却止徂國之兵眾，以厚周當王之福，以答天下鄉周之望。}

\begin{quoting}誕，發語詞。按，孟子引詩作遏，二字雙聲。旅，同莒，古國名。對，\textbf{陳奐}遂又為安，孟子云「文王一怒而安天下之民」，即其義也。\end{quoting}

\textbf{依其在京，侵自阮疆。陟我高岡，無矢我陵，我陵我阿，無飲我泉，我泉我池。}{\footnotesize 京，大阜也。矢，陳也。箋云京，周地名。陟，登也。矢，猶當也。大陵曰阿。文王但發其依居京地之眾，以往侵阮國之疆，登其山脊而望阮之兵，兵無敢當其陵及阿者，又無敢飲食於其泉及池水者。小出兵而令驚怖如此，此以德攻，不以眾也。陵泉重言者，美之也。每言我者，據後得而有之而言。}\textbf{度其鮮原，居岐之陽，在渭之將。萬邦之方，下民之王。}{\footnotesize 小山別大山曰鮮。將，側也。方，則也。箋云度謀、鮮善也。方，猶鄉也。文王見侵阮而兵不見敵，知己德盛而威行，可以遷居，以定天下之人心也，于是乃始謀居善原廣平之地，亦在岐山之南隅也，而居渭水之側，為萬國之所鄉，作下民之君，後竟徙都於豐。}

\begin{quoting}依，殷也，二字雙聲通用。侵，同寑，息也。\textbf{馬瑞辰}依其在京是已還兵於周京，則寑自阮疆是追述其息兵於阮疆之始。陟我高岡以下五句，謂敵不敢來犯也。鮮，通巘 \texttt{yǎn}。\textbf{陳奐}將之為言牆也，爾雅「畢，堂牆」，堂牆為山厓邊側之名，其水厓邊側亦如是也。王，歸往。\end{quoting}

\textbf{帝謂文王，予懷明德，不大聲以色，不長夏以革，不識不知，順帝之則。}{\footnotesize 懷，歸也。不大聲見於色。革，更也，不以長大有所更。箋云夏，諸夏也。天之言云「我歸人君有光明之德，而不虛廣言語，以外作容貌」。不長諸夏以變更王法者，其為人不識古、不知今，順天之法而行之者。此言天之道尚誠實，貴性自然。}\textbf{帝謂文王，詢爾仇方，同爾兄弟，以爾鉤援，與爾臨衝，以伐崇墉。}{\footnotesize 仇，匹也。鉤，鉤梯也，所以鉤引上城者。臨，臨車也。衝，衝車也。墉，城也。箋云詢，謀也。怨耦曰仇，仇方謂旁國。諸侯為暴亂大惡者，女當謀征討之，以和協女兄弟之國，率與之往，親親則多志齊心壹也。當此之時，崇侯虎倡紂為無道，罪尤大也。}

\begin{quoting}以，與也，下句同。\textbf{馬瑞辰}不長夏以革者，不齊之以刑也，夏謂夏楚，扑作教刑也，革謂鞭革，鞭作官刑也。\end{quoting}

\textbf{臨衝閑閑，崇墉言言。執訊連連，攸馘安安。是類是禡，是致是附，四方以無侮。}{\footnotesize 閑閑，動搖也。言言，高大也。連連，徐也。攸，所也。馘，獲也，不服者，殺而獻其左耳曰馘。於內曰類，於野曰禡。致，致其社稷群神。附，附其先祖，為之立後，尊其尊而親其親。箋云言言，猶孽孽，將壞貌。訊，言也。執所生得者而言問之，及獻所馘，皆徐徐以禮為之，不尚促速也。類也禡也，師祭也。無侮者，文王伐崇而無復敢侮慢周者。}\textbf{臨衝茀茀，崇墉仡仡。是伐是肆，是絕是忽，四方以無拂。}{\footnotesize 茀茀，彊盛也。仡仡，猶言言也。肆，疾也。忽，滅也。箋云伐謂擊刺之。肆，犯突也，春秋傳曰「使勇而無剛者肆之」。拂，猶佹也，言無復佹戾文王者。}

\begin{quoting}類、禡 \texttt{mà} 皆祭天也，\textbf{陳奐}野是征國之野，先類後禡，依行師之次序也。\textbf{馬瑞辰}致者，致人民土地，說文「致，送詣也」，送而付之曰致，已克而不取之謂也。附，通拊，安撫。以，因也，下同。仡仡，同屹屹。拂，釋文引王肅曰「違也」。\end{quoting}

\section{靈臺}

%{\footnotesize 五章、章四句}

\textbf{靈臺，民始附也。文王受命而民樂其有靈德，以及鳥獸昆蟲焉。}{\footnotesize 民者，冥也，其見仁道遲，故於是乃附也。天子有靈臺者，所以觀祲象，察氣之妖祥也，文王受命而作邑于豐、立靈臺，春秋傳曰「公既視朔，遂登觀臺以望而書雲物，為備故也」。}

\textbf{經始靈臺，經之營之。庶民攻之，不日成之。}{\footnotesize 神之精明者稱靈，四方而高曰臺。經，度之也。攻，作也。不日有成也。箋云文王應天命，度始靈臺之基止，營表其位，眾民則築作，不設期日而成之，言說文王之德，勸其事，忘己勞也。觀臺而曰靈者，文王化行似神之精明，故以名焉。}

\begin{quoting}經、始二字同義。\textbf{馬瑞辰}積仁為靈，蓋亦訓靈為善，因有善德而名其臺為靈臺。\end{quoting}

\textbf{經始勿亟，庶民子來。}{\footnotesize 箋云亟，急也。度始靈臺之基止，非有急成之意，眾民各以子成父事而來攻之。}\textbf{王在靈囿，麀鹿攸伏。}{\footnotesize 囿，所以域養禽獸也，天子百里，諸侯四十里。靈囿，言靈道行於囿也。麀，牝也。箋云攸，所也。文王親至靈囿，視牝鹿所遊伏之處，言愛物也。}

\begin{quoting}麀 \texttt{yōu}。\end{quoting}

\textbf{麀鹿濯濯，白鳥翯翯。}{\footnotesize 濯濯，娛遊也。翯翯，肥澤也。箋云鳥獸肥盛喜樂，言得其所。}\textbf{王在靈沼，於牣魚躍。}{\footnotesize 沼，池也。靈沼，言靈道行於沼也。牣，滿也。箋云靈沼之水，魚盈滿其中，皆跳躍，亦言其得所。}

\begin{quoting}翯 \texttt{hè}，魯詩作皜。於 \texttt{wū}。\end{quoting}

\textbf{虡業維樅，賁鼓維鏞。於論鼓鍾，於樂辟廱。}{\footnotesize 植者曰虡，橫者曰栒。業，大版也。樅，崇牙也。賁，大鼓也。鏞，大鍾也。論，思也。水旋丘如璧曰辟廱，以節觀者。箋云論之言倫也。虡也栒也，所以縣鍾鼓也，設大版於上，刻畫以為飾。文王立靈臺而知民之歸附，作靈囿靈沼而知鳥獸之得其所，以為音聲之道與政通，故合樂以詳之，於得其倫理乎，鼓與鍾也，於喜樂乎，諸在辟廱中者，言感於中和之至。}

\begin{quoting}虡 \texttt{jù}。孔疏曰懸鍾磬之處，又以彩色為大牙，其狀隆然，謂之崇牙。賁 \texttt{fén}。辟廱，文王離宮名，辟即璧，廱即水澤池沼，離宮中有池沼如璧，故以名焉，非漢儒之辟廱也。\end{quoting}

\textbf{於論鼓鍾，於樂辟廱。鼉鼓逢逢，矇瞍奏公。}{\footnotesize 鼉，魚屬。逢逢，和也。有眸子而無見曰矇，無眸子曰瞍。公，事也。箋云凡聲，使瞽矇為之。}

\begin{quoting}鼉 \texttt{tuó}。逢逢，聲也。公，通功，謂靈臺落成也。\end{quoting}

\section{下武}

%{\footnotesize 六章、章四句}

\textbf{下武，繼文也。武王有聖德，復受天命，能昭先人之功焉。}{\footnotesize 繼文者，繼文王之王業而成之。昭，明也。}

\begin{quoting}\textbf{馬瑞辰}按此詩序言「繼文」，與文王有聲言「繼伐」相對成文，詩中「世德作求、應侯順德」皆尚文德之事。\end{quoting}

\textbf{下武維周，世有哲王。}{\footnotesize 武，繼也。箋云下，猶後也。哲，知也。後人能繼先祖者，維有周家最大，世世益有明知之王，謂大王王季文王稍就盛也。}\textbf{三后在天，王配于京。}{\footnotesize 三后，大王王季文王也。王，武王也。箋云此三后既沒登遐，精氣在天矣，武王又能配行其道於京，謂鎬京也。}

\textbf{王配于京，世德作求。}{\footnotesize 箋云作為、求終也。武王配行三后之道於鎬京者，以其世世積德，庶為終成其大功。}\textbf{永言配命，成王之孚。}{\footnotesize 箋云永長、言我也。命，猶教令也。孚，信也。此為武王言也。今長我之配行三后之教令者，欲成我周家王道之信也。王德之道成於信，論語曰「民無信不立」。}

\begin{quoting}\textbf{馬瑞辰}求，當讀為逑，逑，匹也、配也，作求即作配耳，此言作配於周三王也，言王所以配於京者，由其可與世德作配耳。\end{quoting}

\textbf{成王之孚，下土之式。}{\footnotesize 式，法也。箋云王道尚信，則天下以為法，勤行之。}\textbf{永言孝思，孝思維則。}{\footnotesize 則其先人也。箋云長我孝心之所思，所思者，其維則三后之所行。子孫以順祖考為孝。}

\begin{quoting}言、思皆語詞也。\end{quoting}

\textbf{媚茲一人，應侯順德。}{\footnotesize 一人，天子也。應當、侯維也。箋云媚愛、茲此也。可愛乎武王，能當此順德，謂能成其祖考之功也，易曰「君子以順德，積小以高大」。}\textbf{永言孝思，昭哉嗣服。}{\footnotesize 箋云服，事也。明哉，武王之嗣行祖考之事，謂伐紂定天下。}

\begin{quoting}順，魯詩作慎，二字古通用。\end{quoting}

\textbf{昭茲來許，繩其祖武。}{\footnotesize 許進、繩戒、武迹也。箋云茲此、來勤也。武王能明此勤行，進於善道，戒慎其祖考所踐履之迹，美其終成之。}\textbf{於萬斯年，受天之祜。}{\footnotesize 箋云祜，福也。天下樂仰武王之德，欲其壽考之言也。}

\begin{quoting}茲，三家詩作哉。來許，與上章嗣服同義，即指武王，三家詩許作御，\textbf{馬瑞辰}廣雅許、御並訓進，詩五章皆首尾相承，此特易字以協下韻，哉與茲聲同，來猶後也，後猶嗣也，來許猶云後進。繩，三家詩作慎，繼承。萬斯，即萬萬。\end{quoting}

\textbf{受天之祜，四方來賀。於萬斯年，不遐有佐。}{\footnotesize 遠夷來佐也。箋云武王受此萬年之壽，不遠有佐，言其輔佐之臣亦宜蒙其餘福也，書曰「公其以予萬億年」，亦君臣同福祿也。}

\section{文王有聲}

%{\footnotesize 八章、章五句}

\textbf{文王有聲，繼伐也。武王能廣文王之聲，卒其伐功也。}{\footnotesize 繼伐者，文王伐崇而武王伐紂。}

\begin{quoting}\textbf{方玉潤}此詩專以遷都定鼎為言。\end{quoting}

\textbf{文王有聲，遹駿有聲。遹求厥寧，遹觀厥成。}{\footnotesize 箋云遹述、駿大、求終、觀多也。文王有令聞之聲者，乃述行有令聞之聲之道所致也，所述者，謂大王王季也，又述行終其安民之道，又述行多其成民之德，言周德之世益盛。}\textbf{文王烝哉。}{\footnotesize 烝，君也。箋云君哉者，言其誠得人君之道。}

\begin{quoting}遹 \texttt{yù}，同聿、曰，發語詞。\textbf{陳奐}釋文引韓詩云「烝，美也」，烝哉，即君哉，美歎詞。\end{quoting}

\textbf{文王受命，有此武功。既伐于崇，作邑于豐。}{\footnotesize 箋云武功，謂伐四國及崇之功也。作邑者，徙都于豐，以應天命。}\textbf{文王烝哉。}

\textbf{築城伊淢，作豐伊匹。匪棘其欲，遹追來孝。}{\footnotesize 淢，成溝也。匹，配也。箋云方十里曰成，淢，其溝也，廣深各八尺。棘急、來勤也。文王受命而猶不自足，築豐邑之城，大小適與成偶，大於諸侯，小於天子之制，此非以急成從己之欲，欲廣都邑，乃述追王季勤孝之行，進其業也。}\textbf{王后烝哉。}{\footnotesize 后，君也。箋云變謚言王后者，非其盛事，不以義謚。}

\begin{quoting}淢 \texttt{xù}，魯詩、韓詩作洫。遹、來皆語詞。\end{quoting}

\textbf{王公伊濯，維豐之垣。四方攸同，王后維翰。}{\footnotesize 濯大、翰幹也。箋云公，事也。文王述行大王王季之王業，其事益大，作邑於豐，城之既成，又垣之，立宮室，乃為天下所同心而歸之。王后為之幹者，正其政教，定其法度。}\textbf{王后烝哉。}

\textbf{豐水東注，維禹之績。四方攸同，皇王維辟。}{\footnotesize 績業、皇大也。箋云績功、辟君也。昔堯時洪水而豐水亦氾濫為害，禹治之，使入渭，東注于河，禹之功也，文王武王今得作邑於其旁地，為天下所同心而歸。大王為之君乃由禹之功，故引美之。豐邑在豐水之西，鎬京在豐水之東。}\textbf{皇王烝哉。}{\footnotesize 箋云變王后言大王者，武王之事又益大。}

\begin{quoting}辟，法則。\textbf{方玉潤}以豐水為兩京樞紐，豐水之東即鎬，遞下鎬京無迹。\end{quoting}

\textbf{鎬京辟廱，自西自東，自南自北，無思不服。}{\footnotesize 武王作邑於鎬京。箋云自，由也。武王於鎬京行辟廱之禮，自四方來觀者皆感化其德，心無不歸服者。}\textbf{皇王烝哉。}

\begin{quoting}思，語詞。\end{quoting}

\textbf{考卜維王，宅是鎬京。維龜正之，武王成之。}{\footnotesize 箋云考，猶稽也。宅，居也。稽疑之法，必契灼龜而卜之，武王卜居是鎬京之地，龜則正之，謂得吉兆，武王遂居之，脩三后之德，以伐紂定天下，成龜兆之占，功莫大於此。}\textbf{武王烝哉。}

\begin{quoting}宅，齊詩作度，亦居也。正，同貞，卜問。\end{quoting}

\textbf{豐水有芑，武王豈不仕，詒厥孫謀，以燕翼子。}{\footnotesize 芑，草也。仕事、燕安、翼敬也。箋云詒，猶傳也。孫，順也。豐水猶以其潤澤生草，武王豈不以其功業為事乎，以之為事，故傳其所以順天下之謀，以安其敬事之子孫，謂使行之也，書曰「厥考翼，其肯曰『我有後，弗棄基』」。}\textbf{武王烝哉。}{\footnotesize 箋云上言皇王而變言武王者，皇，大也，始大其業，至武王伐紂成之，故言武王也。}

\begin{quoting}芑 \texttt{qǐ}。孫，同訓。\end{quoting}

%\begin{flushright}文王之什十篇、六十六章、四百一十四句\end{flushright}