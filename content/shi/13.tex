\chapter{檜羔裘詁訓傳第十三}

\begin{quoting}\textbf{釋文}檜者，高辛氏之火正祝融之後，妘姓之國也，其封域在古豫州外方之北、滎波之南，居溱洧之間，祝融之故墟，是子男之國，後為鄭武所并焉，王云「周武王封之於濟洛河潁之間，為檜子」。\end{quoting}

\section{羔裘}

%{\footnotesize 三章、章四句}

\textbf{羔裘，大夫以道去其君也。國小而迫，君不用道，好潔其衣服、逍遙遊燕而不能自強於政治，故作是詩也。}{\footnotesize 以道去其君者，三諫不從，待放於郊，得玦乃去。}

\textbf{羔裘逍遙，狐裘以朝。}{\footnotesize 羔裘以遊燕，狐裘以適朝。箋云諸侯之朝服緇衣羔裘，大腊而息民則有黃衣狐裘，今以朝服燕、祭服朝，是其好絜衣服也。先言燕，後言朝，見君之志不能自強於政治。}\textbf{豈不爾思，勞心忉忉。}{\footnotesize 國無政令，使我心勞。箋云爾，女也。三諫不從，待放而去，思君如是，心忉忉然。}

\textbf{羔裘翱翔，狐裘在堂。}{\footnotesize 堂，公堂也。箋云翱翔，猶逍遙也。}\textbf{豈不爾思，我心憂傷。}

\textbf{羔裘如膏，日出有曜。}{\footnotesize 日出照曜，然後見其如膏。}\textbf{豈不爾思，中心是悼。}{\footnotesize 悼，動也。箋云悼，猶哀傷也。}

\begin{quoting}\textbf{陳奐}動，古慟字。\end{quoting}

\section{素冠}

%{\footnotesize 三章、章三句}

\textbf{素冠，刺不能三年也。}{\footnotesize 喪禮「子為父、父卒為母皆三年」，時人恩薄禮廢，不能行也。}

\textbf{庶見素冠兮，棘人欒欒兮，}{\footnotesize 庶，幸也。素冠，練冠也。棘，急也。欒欒，瘠貌。箋云喪禮既祥祭而縞冠素紕，時人皆解緩，無三年之恩於其父母而廢其喪禮，故覬幸一見素冠急於哀戚之人，形貌欒欒然瘦瘠也。}\textbf{勞心慱慱兮。}{\footnotesize 慱慱，憂勞也。箋云勞心者，憂不得見。}

\begin{quoting}棘，古瘠字。欒 \texttt{luán}，魯詩作臠，說文「臠，臞也」。慱 \texttt{tuán}。\end{quoting}

\textbf{庶見素衣兮，}{\footnotesize 素冠，故素衣也。箋云除成喪者，其祭也朝服縞冠，朝服緇衣素裳，然則此言素衣者，謂素裳也。}\textbf{我心傷悲兮，聊與子同歸兮。}{\footnotesize 願見有禮之人，與之同歸。箋云聊，猶且也。且與子同歸，欲之其家，觀其居處。}

\textbf{庶見素韠兮，}{\footnotesize 箋云祥祭朝服素韠者，韠從裳色。}\textbf{我心蘊結兮，聊與子如一兮。}{\footnotesize 子夏三年之喪畢，見於夫子，援琴而弦，衎衎而樂，作而曰「先王制禮，不敢不及」，夫子曰「君子也」，閔子騫三年之喪畢，見於夫子，援琴而弦，切切而哀，作而曰「先王制禮，不敢過也」，夫子曰「君子也」，子路曰「敢問何謂也」，夫子曰「子夏哀已盡，能引而致之於禮，故曰君子也，閔子騫哀未盡，能自割以禮，故曰君子也，夫三年之喪，賢者之所輕，不肖者之所勉」。箋云聊與子如一，且欲與之居處，觀其行也。}

\begin{quoting}\textbf{朱熹}與子如一，甚於同歸也。\end{quoting}

\section{隰有萇楚}

%{\footnotesize 三章、章四句}

\textbf{隰有萇楚，疾恣也。國人疾其君之淫恣而思無情慾者也。}{\footnotesize 恣，謂狡㹟淫戲，不以禮也。}

\textbf{隰有萇楚，猗儺其枝。}{\footnotesize 興也。萇楚，銚弋也。猗儺，柔順也。箋云銚弋之性，始生正直，及其長大則其枝猗儺而柔順，不妄尋蔓草木，興者，喻人少而端愨則長大無情慾。}\textbf{夭之沃沃，樂子之無知。}{\footnotesize 夭，少也。沃沃，壯佼也。箋云知，匹也。疾君之恣，故於人年少沃沃之時樂其無妃匹之意。}

\begin{quoting}猗儺，魯詩作旖旎。\end{quoting}

\textbf{隰有萇楚，猗儺其華。夭之沃沃，樂子之無家。}{\footnotesize 箋云無家，謂無夫婦室家之道。}

\textbf{隰有萇楚，猗儺其實。夭之沃沃，樂子之無室。}

\begin{quoting}\textbf{錢鍾書}室家之累，於身最切，舉示以概憂生之嗟耳。\end{quoting}

\section{匪風}

%{\footnotesize 三章、章四句}

\textbf{匪風，思周道也。國小政亂，憂及禍難而思周道焉。}

\textbf{匪風發兮，匪車偈兮。}{\footnotesize 發發飄風，非有道之風，偈偈疾驅，非有道之車。}\textbf{顧瞻周道，中心怛兮。}{\footnotesize 怛，傷也。下國之亂，周道滅也。箋云周道，周之政令也。迴首曰顧。}

\begin{quoting}\textbf{王念孫}匪，當為彼。偈 \texttt{jié}。\textbf{馬瑞辰}周道又為通道，亦大道也，凡詩周道，皆謂大路。\end{quoting}

\textbf{匪風飄兮，匪車嘌兮。}{\footnotesize 迴風為飄。嘌嘌，無節度也。}\textbf{顧瞻周道，中心弔兮。}{\footnotesize 弔，傷也。}

\begin{quoting}說文「嘌 \texttt{piāo}，疾也」。\end{quoting}

\textbf{誰能亨魚，溉之釜鬵。}{\footnotesize 溉，滌也。鬵，釜屬。亨魚煩則碎，治民煩則散，知亨魚則知治民矣。箋云誰能者，言人偶能割亨者。}\textbf{誰將西歸，懷之好音。}{\footnotesize 周道在乎西。懷，歸也。箋云誰將者，亦言人偶能輔周道治民者也。檜在周之東，故言西歸。有能西仕於周者，我則懷之以好音，謂周之舊政令。}

\begin{quoting}鬵 \texttt{xín}。\end{quoting}

%\begin{flushright}檜國四篇、十二章、四十五句\end{flushright}