\chapter{儉嗇第二十九}

\subsection*{1}

\textbf{和嶠性至儉，家有好李，王武子求之，與不過數十，王武子因其上直，率將少年能食之者，持斧詣園，飽共噉畢，伐之，送一車枝與和公，問曰：「何如君李？」和既得，唯笑而已。}{\footnotesize \textbf{晉諸公贊}曰嶠性不通，治家富擬王公，而至儉，將有犯義之名。\textbf{語林}曰嶠諸弟往園中食李，而皆計核責錢，故嶠婦弟王濟伐之也。}

\subsection*{2}

\textbf{王戎儉吝，其從子婚，與一單衣，後更責之。}{\footnotesize \textbf{王隱晉書}曰戎性至儉，不能自奉養，財不出外，天下人謂為膏肓之疾。}

\subsection*{3}

\textbf{司徒王戎，既貴且富，區宅僮牧、膏田水碓之屬，洛下無比，契疏鞅掌，每與夫人燭下散籌算計。}{\footnotesize \textbf{晉諸公贊}曰戎性簡要，不治儀望，自遇甚薄，而產業過豐，論者以為台輔之望不重。\textbf{王隱晉書}曰戎好治生，園田周徧天下，翁嫗二人，常以象牙籌晝夜筭計家資。\textbf{晉陽秋}曰戎多殖財賄，常若不足，或謂戎故以此自晦也。\textbf{戴逵}論之曰王戎晦默於危亂之際，獲免憂禍，既明且哲，於是在矣，或曰「大臣用心，豈其然乎」，逵曰「運有險易，時有昏明，如子之言，則蘧瑗、季札之徒皆負責矣，自古而觀，豈一王戎也哉」。}

\subsection*{4}

\textbf{王戎有好李，賣之，恐人得其種，恆鑽其核。}

\subsection*{5}

\textbf{王戎女適裴頠，貸錢數萬，女歸，戎色不說，女遽還錢，乃釋然。}

\subsection*{6}

\textbf{衛江州在尋陽，}{\footnotesize \textbf{永嘉流人名}曰衛展，字道舒，河東安邑人，祖列，彭城護軍，父韶，廣平令，展光熙初除鷹揚將軍、江州刺史。}\textbf{有知舊人投之，都不料理，唯餉王不留行一斤，此人得餉，便命駕，}{\footnotesize \textbf{本草}曰王不留行，生太山，治金瘡，除風，久服之，輕身。}\textbf{李弘範聞之曰：「家舅刻薄，乃復驅使草木。」}{\footnotesize \textbf{中興書}曰李軌，字弘範，江夏人，仕至尚書郎。\textbf{按}軌，劉氏之甥，此應弘度，非弘範也。}

\subsection*{7}

\textbf{王丞相儉節，帳下甘果盈溢不散，涉春爛敗，都督白之，公令舍去，曰：「慎不可令大郎知。」}{\footnotesize 王悅也。}

\subsection*{8}

\textbf{蘇峻之亂，庾太尉南奔見陶公，陶公雅相賞重，陶性儉吝，及食，噉薤，庾因留白，陶問：「用此何為？」庾云：「故可種。」於是大歎庾非唯風流，兼有治實。}

\subsection*{9}

\textbf{郗公大聚歛，有錢數千萬，嘉賓意甚不同，常朝旦問訊，郗家法，子弟不坐，因倚語移時，遂及財貨事，郗公曰：「汝正當欲得吾錢耳。」迺開庫一日，令任意用，郗公始正謂損數百萬許，嘉賓遂一日乞與親友，周旋略盡，郗公聞之，驚怪不能已已。}{\footnotesize \textbf{中興書}曰超少卓犖而不羈，有曠世之度。}