\chapter{南有嘉魚之什詁訓傳第十七}

\section{南有嘉魚}

%{\footnotesize 四章、章四句}

\textbf{南有嘉魚，樂與賢也。太平之君子至誠，樂與賢者共之也。}{\footnotesize 樂得賢者，與共立於朝，相燕樂也。}

\begin{quoting}\textbf{釋文}自此至菁菁者莪六篇並亡篇三，是成王周公之小雅，成王有雅名，公有雅德，二人協佐以致太平，故亦並為正也。\end{quoting}

\textbf{南有嘉魚，烝然罩罩。}{\footnotesize 江漢之間，魚所產也。罩罩，籗也。箋云烝，塵也，塵然，猶言久如也。言南方水中有善魚，人將久如而俱罩之，遲之也，喻天下有賢者，在位之人將久如而並求致之於朝，亦遲之也，遲之者，謂至誠也。}\textbf{君子有酒，嘉賓式燕以樂。}{\footnotesize 箋云君子，斥時在位者也。式，用也，用酒與賢者燕飲而樂也。}

\begin{quoting}\textbf{馬瑞辰}罩罩、汕汕蓋皆眾魚游水之貌。\end{quoting}

\textbf{南有嘉魚，烝然汕汕。}{\footnotesize 汕汕，樔也。箋云樔者，今之撩罟也。}\textbf{君子有酒，嘉賓式燕以衎。}{\footnotesize 衎，樂也。}

\textbf{南有樛木，甘瓠纍之。}{\footnotesize 興也。纍，蔓也。箋云君子下其臣，故賢者歸往也。}\textbf{君子有酒，嘉賓式燕綏之。}{\footnotesize 箋云綏，安也，與嘉賓燕飲而安之，鄉飲酒曰「賓以我安」。}

\begin{quoting}之，語詞，與下章「思」字同。\end{quoting}

\textbf{翩翩者鵻，烝然來思。}{\footnotesize 鵻，壹宿之鳥。箋云壹宿者，壹意於其所宿之木也，喻賢者有專壹之意於我，我將久如而來，遲之也。}\textbf{君子有酒，嘉賓式燕又思。}{\footnotesize 箋云又，復也，以其壹意，欲復與燕，加厚之。}

\begin{quoting}\textbf{馬瑞辰}又，即今之右字，古右與侑、宥並通用，彤弓詩毛傳「右，勸也」，又當即侑之假借，猶侑可通作右與宥耳。\end{quoting}

\section{南山有臺}

%{\footnotesize 五章、章六句}

\textbf{南山有臺，樂得賢也。得賢則能為邦家立太平之基矣。}{\footnotesize 人君得賢，則其德廣大堅固，如南山之有基址。}

\textbf{南山有臺，北山有萊。}{\footnotesize 興也。臺，夫須也。萊，草也。箋云興者，山之有草木以自覆蓋成其高大，喻人君有賢臣以自尊顯。}\textbf{樂只君子，邦家之基。樂只君子，萬壽無期。}{\footnotesize 基，本也。箋云只之、言是也。人君既得賢者，置之於位，又尊敬以禮樂樂之，則能為國家之本，得壽考之福。}

\begin{quoting}孔疏引陸璣義疏云「舊說夫須，莎草也，可為蓑笠」，都人士「臺笠緇撮」。只，語詞，左傳襄二十四年及昭十三年引詩作「樂旨君子」。\end{quoting}

\textbf{南山有桑，北山有楊。樂只君子，邦家之光。樂只君子，萬壽無疆。}{\footnotesize 箋云光，明也，政教明，有榮曜。}

\textbf{南山有杞，北山有李。樂只君子，民之父母。樂只君子，德音不已。}{\footnotesize 箋云已，止也，不止者，言長見稱頌也。}

\textbf{南山有栲，北山有杻。}{\footnotesize 栲，山樗。杻，檍也。}\textbf{樂只君子，遐不眉壽。樂只君子，德音是茂。}{\footnotesize 眉壽，秀眉也。箋云遐，遠也，遠不眉壽者，言其近眉壽也。茂，盛也。}

\begin{quoting}\textbf{經傳釋詞}遐，何也，遐不，何不也。\end{quoting}

\textbf{南山有枸，北山有楰。}{\footnotesize 枸，枳枸。楰，鼠梓。}\textbf{樂只君子，遐不黃耇。樂只君子，保艾爾後。}{\footnotesize 黃，黃髮也。耇老、艾養、保安也。}

\begin{quoting}枸 \texttt{jǔ}，又名枳枸。說文「耇，老人面凍黎若垢」。\textbf{馬瑞辰}據毛傳先艾後保，似經文原作「艾保爾後」。\end{quoting}

\section*{由庚·崇丘·由儀}

\textbf{由庚，萬物得由其道也。崇丘，萬物得極其高大也。由儀，萬物之生各得其宜也。有其義而亡其辭。}{\footnotesize 此三篇者，鄉飲酒、燕禮亦用焉，曰「乃間歌魚麗，笙由庚，歌南有嘉魚，笙崇丘，歌南山有臺，笙由儀」，亦遭世亂而亡之。燕禮又有「升歌鹿鳴，下管新宮」，新宮亦詩篇名也，辭義皆亡，無以知其篇第之處。}

\begin{quoting}\textbf{釋文}此三篇義與南陔等同，依六月序，由庚在南有嘉魚前，崇丘在南山有臺前，今同在此者，以其俱亡，使相從耳。\end{quoting}

\section{蓼蕭}

%{\footnotesize 四章、章六句}

\textbf{蓼蕭，澤及四海也。}{\footnotesize 九夷、八狄、七戎、六蠻謂之四海，同在九州之外，雖有大者，爵不過子，虞書曰「州有十二師，外薄四海，咸建五長」。}

\textbf{蓼彼蕭斯，零露湑兮。}{\footnotesize 興也。蓼，長大貌。蕭，蒿也。湑湑然，蕭上露貌。箋云興者，蕭，香物之微者，喻四海之諸侯，亦國君之賤者。露者，天所以潤萬物，喻王者恩澤不為遠國則不及也。}\textbf{既見君子，我心寫兮。}{\footnotesize 輸寫其心也。箋云既見君子者，遠國之君朝見於天子也。我心寫者，舒其情意，無留恨也。}\textbf{燕笑語兮，是以有譽處兮。}{\footnotesize 箋云天子與之燕而笑語，則遠國之君各得其所，是以稱揚德美，使聲譽常處天子。}

\begin{quoting}說文段注「按凡傾吐曰寫，故作字、作畫皆曰寫」，\textbf{陳奐}輸亦寫也。譽處，安樂，蘇轍詩集傳「譽、豫通，凡詩之譽皆言樂也」，禮記檀弓「何以處我」，鄭注「處，安也」。或曰譽同與，與處為古人常語，\textbf{于省吾}二詩皆言相見之後，情孚意愜，無寂寞之憂，故云是以有與處兮。\end{quoting}

\textbf{蓼彼蕭斯，零露瀼瀼。}{\footnotesize 瀼瀼，露蕃貌。}\textbf{既見君子，為龍為光。}{\footnotesize 龍，寵也。箋云為寵為光，言天子恩澤光耀，被及己也。}\textbf{其德不爽，壽考不忘。}{\footnotesize 爽，差也。}

\begin{quoting}忘，同亡。\end{quoting}

\textbf{蓼彼蕭斯，零露泥泥。}{\footnotesize 泥泥，霑濡也。}\textbf{既見君子，孔燕豈弟。}{\footnotesize 豈樂、弟易也。箋云孔甚、燕安也。}\textbf{宜兄宜弟，令德壽豈。}{\footnotesize 為兄亦宜，為弟亦宜。}

\begin{quoting}豈弟，同愷悌，和樂平易。豈，同愷。\end{quoting}

\textbf{蓼彼蕭斯，零露濃濃。}{\footnotesize 濃濃，厚貌。}\textbf{既見君子，鞗革忡忡。和鸞雝雝，萬福攸同。}{\footnotesize 鞗，轡也。革，轡首也。忡忡，垂飾貌。在軾曰和，在鑣曰鸞。箋云此說天子之車飾者，諸侯燕見天子，天子必乘車迎于門，是以云然。攸，所也。}

\begin{quoting}\textbf{陳奐}鞗 \texttt{tiáo}，當作鋚，革，古文勒，說文云「鋚，轡首銅也，勒，馬頭絡銜也，銜，馬勒口中也」，是轡之絡馬首者謂之勒，勒關馬口者謂之銜，勒以革為之，故字從革，勒絡馬首所垂之轡其上飾謂之鋚，鋚以金為之。\textbf{賈誼}新書容經篇曰登車則馬行，馬行則鸞鳴，鸞鳴則和應，聲曰和，和則敬，故詩曰「和鸞雝雝，萬福攸同」，言動有紀度則萬福之所聚也。\end{quoting}

\section{湛露}

%{\footnotesize 四章、章四句}

\textbf{湛露，天子燕諸侯也。}{\footnotesize 燕，謂與之燕飲酒也。諸侯朝覲會同，天子與之燕，所以示慈惠。}

\begin{quoting}左傳文四年寧武子曰「昔諸侯朝正于王，王宴樂之，于是賦湛露，則天子當陽，諸侯用命也」。\end{quoting}

\textbf{湛湛露斯，匪陽不晞。}{\footnotesize 興也。湛湛，露茂盛貌。陽，日也。晞，乾也。露雖湛湛然，見陽則乾。箋云興者，露之在物湛湛然，使物柯葉低垂，喻諸侯受燕爵，其儀有似醉之貌，諸侯旅酬之則猶然，唯天子賜爵則貌變，肅敬承命，有似露見日則晞。}\textbf{厭厭夜飲，不醉無歸。}{\footnotesize 厭厭，安也。夜飲，私燕也。宗子將有事則族人皆侍，不醉而出，是不親也，醉而不出，是渫宗也。箋云天子燕諸侯之禮亡，此假宗子與族人燕為說爾。族人猶群臣也，其醉不出，不醉而出，猶諸侯之儀也，飲酒至夜，猶云「不醉無歸」，此天子於諸侯之儀。燕飲之禮，宵則兩階及庭門皆設燭焉。}

\begin{quoting}陽，通暘，說文「暘，日出也」。夜飲，古人稱燕私，\textbf{孔疏}楚茨「備言燕私」，傳曰「燕而盡其私恩」，明夜飲者，亦君留而盡私恩之義，故言燕私也。\end{quoting}

\textbf{湛湛露斯，在彼豐草。厭厭夜飲，在宗載考。}{\footnotesize 豐，茂也。夜飲必於宗室。箋云豐草，喻同姓諸侯也。載之言則也。考，成也。夜飲之禮，在宗室同姓諸侯則成之，於庶姓其讓之則止。昔者陳敬仲飲桓公酒而樂，桓公命以火繼之，敬仲曰「臣卜其晝，未卜其夜」，於是乃止，此之謂不成也。}

\begin{quoting}\textbf{姚際恆}宗，宗廟也，大雅鳧鷖亦云「既燕于宗」，聘、享皆于廟，則燕亦在廟也。\textbf{林義光}考，祭享也，彝器言享孝者亦作享考，此詩「在宗載考」，即享考宗室之義。\end{quoting}

\textbf{湛湛露斯，在彼杞棘。顯允君子，莫不令德。}{\footnotesize 箋云杞也棘也異類，喻庶姓諸侯也。令，善也，無不善其德，言飲酒不至於醉。}

\begin{quoting}\textbf{孔疏}顯允，明信之君子。\textbf{于省吾}允應讀作駿，訓大，凡典籍中的駿字，金文通作㽙。\end{quoting}

\textbf{其桐其椅，其實離離。豈弟君子，莫不令儀。}{\footnotesize 離離，垂也。箋云桐也椅也同類而異名，喻二王之後也。其實離離，喻其薦俎禮物多於諸侯也。飲酒不至於醉，徒善其威儀而已，謂陔節也。}

\begin{quoting}離離，猶今言累累。\end{quoting}

\section{彤弓}

%{\footnotesize 三章、章六句}

\textbf{彤弓，天子錫有功諸侯也。}{\footnotesize 諸侯敵王所愾而獻其功，王饗禮之，於是賜彤弓一、彤矢百、旅弓矢千。凡諸侯，賜弓矢，然後專征伐。}

\begin{quoting}左傳文四年寧武子聘魯，文公與之宴，為賦彤弓。\textbf{朱熹}引東萊呂氏曰「受言藏之」言其重也，弓人所獻，藏之王府以待有功，不敢輕與人也，「中心貺之」言其誠也，中心實欲貺之，非由外也，「一朝饗之」言其速也，以王府寶藏之弓，一朝舉以畀人，未嘗有遲留顧惜之意也。\end{quoting}

\textbf{彤弓弨兮，受言藏之。}{\footnotesize 彤弓，朱弓也，以講德習射。弨，弛貌。言，我也。箋云言者，謂王策命也，王賜朱弓，必策其功以命之，受出藏之，乃反入也。}\textbf{我有嘉賓，中心貺之。}{\footnotesize 貺，賜也。箋云貺者，欲加恩惠也，王意殷勤於賓，故歌序之。}\textbf{鐘鼓既設，一朝饗之。}{\footnotesize 箋云大飲賓曰饗。一朝，猶早朝。}

\begin{quoting}嚴粲詩緝「賜弓不張」。說文無貺字，古通況，爾雅釋詁「況，賜也」。\textbf{馬瑞辰}廣韻「況，喜也」，貺亦訓喜，與下文「中心喜之、中心好之」同義。\textbf{陳奐}一朝，猶終朝也。\end{quoting}

\textbf{彤弓弨兮，受言載之。}{\footnotesize 載以歸也。箋云出載之車也。}\textbf{我有嘉賓，中心喜之。}{\footnotesize 喜，樂也。}\textbf{鐘鼓既設，一朝右之。}{\footnotesize 右，勸也。箋云右之者，「主人獻之，賓受爵，奠于薦右，既祭俎，乃席末坐，卒爵」之謂也。}

\begin{quoting}\textbf{胡承珙}上言鐘鼓既設，則右、醻明是饗時之事，右之、醻之，當主侑幣、醻幣為義，左傳莊十八年「虢公、晉侯朝王，王饗醴，命之侑，皆賜玉五瑴、馬三匹」，僖二十五年「晉侯朝王，王饗醴，命之侑」，僖二十八年「晉侯獻楚俘于王，王饗醴，命晉侯宥」，是則饗醴本有侑幣，王禮或更有玉與馬。\end{quoting}

\textbf{彤弓弨兮，受言櫜之。}{\footnotesize 櫜，韜也。}\textbf{我有嘉賓，中心好之。}{\footnotesize 好，說也。}\textbf{鐘鼓既設，一朝醻之。}{\footnotesize 醻，報也。箋云飲酒之禮，主人獻賓，賓酢主人，主人又飲酌賓，謂之醻，醻，猶厚也、勸也。}

\begin{quoting}櫜 \texttt{gāo}，放入弓袋。\end{quoting}

\section{菁菁者莪}

%{\footnotesize 四章、章四句}

\textbf{菁菁者莪，樂育材也。君子能長育人材，則天下喜樂之矣。}{\footnotesize 樂育材者，歌樂人君教學國人秀士，選士俊士，造士進士，養之以漸，至於官之。}

\textbf{菁菁者莪，在彼中阿。}{\footnotesize 興也。菁菁，盛貌。莪，蘿蒿也。中阿，阿中也，大陵曰阿。君子能長育人材，如阿之長莪菁菁然。箋云長育之者，既教學之，又不征役也。}\textbf{既見君子，樂且有儀。}{\footnotesize 箋云既見君子者，官爵之而得見也，見則心既喜樂，又以禮儀見接。}

\begin{quoting}菁菁，韓詩作蓁蓁。莪，今名茵陳。\textbf{嚴粲}詩中既見君子二十有二，見於九詩，其接句皆述喜之情，謂見君子者喜，非所見者喜也。\end{quoting}

\textbf{菁菁者莪，在彼中沚。}{\footnotesize 中沚，沚中也。}\textbf{既見君子，我心則喜。}{\footnotesize 喜，樂也。}

\textbf{菁菁者莪，在彼中陵。}{\footnotesize 中陵，陵中也。}\textbf{既見君子，錫我百朋。}{\footnotesize 箋云古者貨貝，五貝為朋，賜我百朋，得祿多，言得意也。}

\textbf{汎汎楊舟，載沈載浮。}{\footnotesize 楊木為舟，載沉亦沉，載浮亦浮。箋云舟者，沉物亦載，浮物亦載，喻人君用士，文亦用，武亦用，於人之材無所廢。}\textbf{既見君子，我心則休。}{\footnotesize 箋云休者，休休然。}

\begin{quoting}國語周語「為晉休戚」，韋昭注「休，喜也」。\textbf{陳奐}末章又以舟之載物，興君子之用人材。\end{quoting}

\section{六月}

%{\footnotesize 六章、章八句}

\textbf{六月，宣王北伐也。鹿鳴廢則和樂缺矣，四牡廢則君臣缺矣，皇皇者華廢則忠信缺矣，常棣廢則兄弟缺矣，伐木廢則朋友缺矣，天保廢則福祿缺矣，采薇廢則征伐缺矣，出車廢則功力缺矣，杕杜廢則師眾缺矣，魚麗廢則法度缺矣，南陔廢則孝友缺矣，白華廢則廉耻缺矣，華黍廢則蓄積缺矣，由庚廢則陰陽失其道理矣，南有嘉魚廢則賢者不安、下不得其所矣，崇丘廢則萬物不遂矣，南山有臺廢則為國之基隊矣，由儀廢則萬物失其道理矣，蓼蕭廢則恩澤乖矣，湛露廢則萬國離矣，彤弓廢則諸夏衰矣，菁菁者莪廢則無禮儀矣，小雅盡廢，則四夷交侵，中國微矣。}{\footnotesize 六月言周室微而復興，美宣王之北伐也。}

\begin{quoting}\textbf{釋文}從此至無羊十四篇，是宣王之變小雅。\end{quoting}

\textbf{六月棲棲，戎車既飭。四牡騤騤，載是常服。}{\footnotesize 棲棲，簡閱貌。飭，正也。日月為常。服，戎服也。箋云記六月者，盛夏出兵，明其急也。戎車，革輅之等也，其等有五。戎車之常服，韋弁服也。}\textbf{玁狁孔熾，我是用急。}{\footnotesize 熾，盛也。箋云此序吉甫之意也，北狄來侵甚熾，故王以是急遣我。}\textbf{王于出征，以匡王國。}{\footnotesize 箋云于曰、匡正也。王曰「今女出征玁狁，以正王國之封畿」。}

\begin{quoting}文選李注「棲遑，不安居之意也」。是用，即因此。\end{quoting}

\textbf{比物四驪，閑之維則。}{\footnotesize 物，毛物也。則，法也。言先教戰而後用師。}\textbf{維此六月，既成我服。我服既成，于三十里。}{\footnotesize 師行三十里。箋云王既成我戎服，將遣之，戒之曰「日行三十里，可以舍息」。}\textbf{王于出征，以佐天子。}{\footnotesize 出征以佐其為天子也。箋云王曰「今女出征伐，以佐助我天子之事」，禦北狄也。}

\begin{quoting}毛物，周禮夏官校人鄭注「毛，馬齊其色，物，馬齊其力」。閑，訓練。則，本義為籌劃物，說文段注「籌劃物者，定其差等而各為介畫也，今云科則是也，介畫之，故從刀，引申之為法則，假借之語詞」。于，往。\end{quoting}

\textbf{四牡脩廣，其大有顒。}{\footnotesize 脩長、廣大也。顒，大貌。}\textbf{薄伐玁狁，以奏膚公。}{\footnotesize 奏為、膚大、公功也。}\textbf{有嚴有翼，共武之服。}{\footnotesize 嚴，威嚴也。翼，敬也。箋云服，事也。言今師之群帥有威嚴者，有恭敬者，而共典是兵事，言文武之人備。}\textbf{共武之服，以定王國。}{\footnotesize 箋云定，安也。}

\begin{quoting}\textbf{馬瑞辰}「共武之服」即言敬武之事，正承上「有嚴有翼」言之，嚴、翼皆恭也。\end{quoting}

\textbf{玁狁匪茹，整居焦穫。侵鎬及方，至于涇陽。}{\footnotesize 焦穫，周地接于玁狁者。箋云匪非、茹度也。鎬也方也皆北方地名。言玁狁之來侵，非其所當度為也，乃自整齊而處周之焦穫，來侵至涇水之北，言其大恣也。}\textbf{織文鳥章，白旆央央。}{\footnotesize 鳥章，錯革鳥為章也。白旆，繼旐者也。央央，鮮明貌。箋云織，徽織也。鳥章，鳥隼之文章，將帥以下衣皆著焉。}\textbf{元戎十乘，以先啟行。}{\footnotesize 元，大也。夏后氏曰鉤車，先正也，殷曰寅車，先疾也，周曰元戎，先良也。箋云鉤，鉤鞶，行曲直有正也。寅，進也。二者及元戎皆可以先前啟突敵陳之前行，其制之同異未聞。}

\begin{quoting}廣雅「茹，弱也」。整，整隊。織，同識，織文即徽號。爾雅釋天孫炎注「錯，置也，革，急也，畫急疾之鳥于縿也」。白，魯詩作帛。\end{quoting}

\textbf{戎車既安，如輊如軒。四牡既佶，既佶且閑。}{\footnotesize 輊摯、佶正也。箋云戎車之安，從後視之如摯，從前視之如軒，然後適調也。佶，壯健之貌。}\textbf{薄伐玁狁，至于大原。}{\footnotesize 言逐出之而已。}\textbf{文武吉甫，萬邦為憲。}{\footnotesize 吉甫，尹吉甫也，有文有武。憲，法也。箋云吉甫，此時大將也。}

\begin{quoting}\textbf{胡承珙}上二句言車之善，下二句言馬之善，車以平均調適為善，馬以整齊馴習為善，佶者整齊，閑者馴習。大原，顧炎武謂在今甘肅平涼，胡渭謂在今寧夏固原附近，陳奐謂在平涼北、固原東。\end{quoting}

\textbf{吉甫燕喜，既多受祉。}{\footnotesize 祉，福也。箋云吉甫既伐玁狁而歸，天子以燕禮樂之，則歡喜矣，又多受賞賜也。}\textbf{來歸自鎬，我行永久。飲御諸友，炰鱉膾鯉。}{\footnotesize 御，進也。箋云御，侍也。王以吉甫遠從鎬地來，又日月長久，今飲之酒，使其諸友恩舊者侍之，又加其珍美之饌，所以極勸之也。}\textbf{侯誰在矣，張仲孝友。}{\footnotesize 侯，維也。張仲，賢臣也。善父母為孝，善兄弟為友，使文武之臣征伐，與孝友之臣處內。箋云張仲，吉甫之友，其性孝友。}

\begin{quoting}我行永久，言歸途之遠。炰，同缹，烝也。膾，細切肉也。\end{quoting}

\section{采芑}

%{\footnotesize 四章、章十二句}

\textbf{采芑，宣王南征也。}

\textbf{薄言采芑，于彼新田，于此菑畝。}{\footnotesize 興也。芑，菜也。田一歲曰菑，二歲曰新田，三歲曰畬。宣王能新美天下之士，然後用之。箋云興者，新美之，喻和治其家、養育其身也。士，軍士也。}\textbf{方叔涖止，其車三千，師干之試。}{\footnotesize 方叔，卿士也，受命而為將也。涖臨、師眾、干扞、試用也。箋云方叔臨視此戎車三千乘，其士卒皆有佐師扞敵之用爾。司馬法，兵車一乘，甲士三人，步卒七十二人。宣王承亂，羨卒盡起。}\textbf{方叔率止，乘其四騏，四騏翼翼。}{\footnotesize 箋云率者，率此戎車士卒而行也。翼翼，壯健貌。}\textbf{路車有奭，簟茀魚服，鉤膺鞗革。}{\footnotesize 奭，赤貌。鉤膺，樊纓也。箋云茀之言蔽也，車之蔽飾，象席文也。魚服，矢服也。鞗革，轡首垂也。}

\begin{quoting}\textbf{陳奐}案新、菑為休耕之田，至畬而出耕，新田菑畝中得有芑菜可采，以喻國家人材養蓄之以待足用，凡軍士起於田畝，故詩人假以為興。\textbf{馬瑞辰}此師干當讀干戈之干，謂盾也。奭，同赫，說文「赫，火赤貌」。\textbf{陳奐}人之纓結頷下，馬之纓結胸前，小戎傳「膺，馬帶也」，纓即馬帶，䋣下垂，其上有鉤金以為飾。\end{quoting}

\textbf{薄言采芑，于彼新田，于此中鄉。}{\footnotesize 鄉，所也。箋云中鄉，美地名。}\textbf{方叔涖止，其車三千，旂旐央央。}{\footnotesize 箋云交龍為旂，龜蛇為旐。此言軍眾將帥之車皆備。}\textbf{方叔率止，約軝錯衡，八鸞瑲瑲。}{\footnotesize 軝，長轂之軝也，朱而約之。錯衡，文衡也。瑲瑲，聲也。}\textbf{服其命服，朱芾斯皇，有瑲葱珩。}{\footnotesize 朱芾，黃朱芾也。皇，猶煌煌也。瑲，珩聲也。葱，蒼也。三命葱珩，言周室之強、車服之美也。言其強美，斯劣矣。箋云命服者，命為將，受王命之服也。天子之服韋弁服，朱衣裳也。}

\begin{quoting}\textbf{馬瑞辰}廣雅「所，居也」，古者公田為居，廬舍在內，環廬舍種桑麻雜菜，小雅所云「中田有廬」也，中鄉當指中田有廬言之，傳訓鄉為所，亦以所為居也。芾，同韍，蔽膝，斯干鄭箋「天子純朱，諸侯黃朱」。\end{quoting}

\textbf{鴥彼飛隼，其飛戾天，亦集爰止。}{\footnotesize 戾，至也。箋云隼，急淚之鳥也，飛乃至天，喻士卒勁勇，能深攻入敵也。爰，於也。亦集於其所止，喻士卒須命乃行也。}\textbf{方叔涖止，其車三千，師干之試。}{\footnotesize 箋云三稱此者，重師也。}\textbf{方叔率止，鉦人伐鼓，陳師鞠旅。}{\footnotesize 伐，擊也。鉦以靜之，鼓以動之。鞠，告也。箋云鉦也鼓也各有人焉，言鉦人伐鼓，互言爾。二千五百人為師，五百人為旅。此言將戰之日，陳列其師旅，誓告之也。陳師告旅，亦互言之。}\textbf{顯允方叔，伐鼓淵淵，振旅闐闐。}{\footnotesize 淵淵，鼓聲也。入曰振旅，復長幼也。箋云伐鼓淵淵，謂戰時進士眾也，至戰止將歸，又振旅伐鼓闐闐然。振，猶止也。旅，眾也。春秋傳曰「出曰治兵，入曰振旅，其禮一也」。}

\textbf{蠢爾蠻荊，大邦為讎。}{\footnotesize 蠢，動也。蠻荊，荊州之蠻也。箋云大邦，列國之大也。}\textbf{方叔元老，克壯其猶。}{\footnotesize 元，大也。五官之長出於諸侯，曰天子之老。壯大、猶道也。箋云猶，謀也，謀，兵謀也。}\textbf{方叔率止，執訊獲醜。}{\footnotesize 箋云方叔率其士眾，執將可言問所獲敵人之眾以還歸也。}\textbf{戎車嘽嘽，嘽嘽焞焞，如霆如雷。}{\footnotesize 嘽嘽，眾也。焞焞，盛貌。箋云言戎車既眾盛，其威又如雷霆，言雖久在外，無罷勞也。}\textbf{顯允方叔，征伐玁狁，蠻荊來威。}{\footnotesize 箋云方叔先與吉甫征伐玁狁，今特往伐蠻荊，皆使來服於宣王之威，美其功之多也。}

\begin{quoting}猶，韓詩、魯詩作猷。嘽 \texttt{tān}，兵車行軍聲。焞 \texttt{tūn}，魯詩作推。來，語中助詞，表倒裝，如谷風「伊余來塈」，四牡「將母來諗」等。\end{quoting}

\section{車攻}

%{\footnotesize 八章、章四句}

\textbf{車攻，宣王復古也。宣王能內修政事，外攘夷狄，復文武之竟土，修車馬，備器械，復會諸侯於東都，因田獵而選車徒焉。}{\footnotesize 東都，王城也。}

\textbf{我車既攻，我馬既同。}{\footnotesize 攻堅、同齊也。宗廟齊豪，尚純也，戎事齊力，尚強也，田獵齊足，尚疾也。}\textbf{四牡龐龐，駕言徂東。}{\footnotesize 龐龐，充實也。東，洛邑也。}

\begin{quoting}說文「龐，高屋也」，段注「謂屋之高者也，故字從广，引申之凡高大之稱」。\end{quoting}

\textbf{田車既好，四牡孔阜。東有甫草，駕言行狩。}{\footnotesize 甫，大也。田者，大艾草以為防，或舍其中，褐纏旃以為門，裘纏質以為槸，間容握，驅而入，擊則不得入，左者之左，右者之右，然後焚而射焉，天子發然後諸侯發，諸侯發然後大夫士發，天子發抗大綏，諸侯發抗小綏，獻禽於其下，故戰不出頃，田不出防，不逐奔走，古之道也。箋云甫草者，甫田之草也，鄭有甫田。}

\begin{quoting}爾雅「火田為狩」，郭注「放火燒草獵亦為狩」。\end{quoting}

\textbf{之子于苗，選徒嚻嚻。}{\footnotesize 之子，有司也。夏獵曰苗。嚻嚻，聲也。維數車徒者為有聲也。箋云于，曰也。}\textbf{建旐設旄，薄狩于敖。}{\footnotesize 敖，地名。箋云獸，田獵搏獸也。敖，鄭地，今近滎陽。}

\begin{quoting}選，通算，清點。嚻 \texttt{áo}。薄狩有作搏獸者，誤，文選東京賦、水經濟水注、後漢書安帝紀注等引詩皆作薄狩。\end{quoting}

\textbf{駕彼四牡，四牡奕奕。}{\footnotesize 言諸侯來會也。}\textbf{赤芾金舄，會同有繹。}{\footnotesize 諸侯赤芾金舄，舄，達屨也。時見曰會，殷見曰同。繹，陳也。箋云金舄，黃朱色也。}

\begin{quoting}說文「䮸，馬行徐而疾，詩曰四牡䮸䮸」，又巧言傳、韓奕傳「奕奕，大貌」。釋名「複其下曰舄 \texttt{xì}，舄，腊也，行禮久立，地或泥濕，故複其末下使乾腊也」。\end{quoting}

\textbf{決拾既佽，弓矢既調。}{\footnotesize 決，鉤弦也。拾，遂也。佽，利也。箋云佽，謂手指相次比也。調，謂弓強弱與矢輕重相得。}\textbf{射夫既同，助我舉柴。}{\footnotesize 柴，積也。箋云既同，已射，同復將射之位也，雖不中必助中者，舉積禽也。}

\begin{quoting}周禮繕人鄭注「詩家說，或謂決謂引弦彄也，拾謂韝扞也，玄謂決，挾矢時所以持弦飾也，著右手巨指，韝扞，著左臂裏，以韋為之」。\textbf{陳奐}同，猶合也，既同，言已合耦也。舉，取。柴 \texttt{zì}，魯詩作胔，齊詩、韓詩作㧘。\end{quoting}

\textbf{四黃既駕，兩驂不猗。}{\footnotesize 言御者之良也。}\textbf{不失其馳，舍矢如破。}{\footnotesize 言習於射御法也。箋云御者之良，得舒疾之中，射者之工，矢發則中，如椎破物也。}

\begin{quoting}猗，同倚，偏斜。不失其馳，孟子滕文公引詩，趙注「言御者不失其驅馳之法」。\textbf{經傳釋詞}如破，而破也。\end{quoting}

\textbf{蕭蕭馬鳴，悠悠旆旌。}{\footnotesize 言不讙譁也。}\textbf{徒御不驚，大庖不盈。}{\footnotesize 徒，輦也。御，御馬也。不驚，驚也。不盈，盈也。一曰乾豆，二曰賓客，三日充君之庖，故自左膘而射之，達于右腢，為上殺，射右耳本，次之，射左髀，達于右䯚，為下殺。面傷不獻，踐毛不獻，不成禽不獻。禽雖多，擇取三十焉，其餘以與大夫士。以習射於澤宮，田雖得禽，射不中不得取禽，田雖不得禽，射中則得取禽。古者以辭讓取，不以勇力取。箋云「不驚，驚也，不盈，盈也」，反其言，美之也。「射右耳本」，射當為達。三十者，每禽三十也。}

\begin{quoting}徒御，亦名輦，說文「輦，人輓車也」，\textbf{王念孫}廣雅疏證曰輦之言連也，連者引也，引之而行曰輦，以其徒行而引車，故亦曰徒御。不，語詞。驚，同警，孔疏「相警戒也」。\end{quoting}

\textbf{之子于征，有聞無聲。}{\footnotesize 有善聞而無諠譁之聲。箋云晉人伐鄭，陳成子救之，舍於柳舒之上，去穀七里，穀人不知，可謂有聞無聲。}\textbf{允矣君子，展也大成。}{\footnotesize 箋云允信、展誠也。大成，謂致太平也。}

\begin{quoting}爾雅釋詁「允、展，信也，展、允，誠也」。\end{quoting}

\section{吉日}

%{\footnotesize 四章、章六句}

\textbf{吉日，美宣王田也。能慎微接下，無不自盡以奉其上焉。}

\begin{quoting}\textbf{陳奐}昭三年左傳「鄭伯如楚，子產相，楚子享之，賦吉日，既享，子產乃具田備」，案此吉日為出田之證，車攻會諸侯而遂田獵，吉日則專美宣王田也，一在東都，一在西都。\end{quoting}

\textbf{吉日維戊，既伯既禱。}{\footnotesize 維戊，順類乘牡也。伯，馬祖也。重物慎微，將用馬力，必先為之禱其祖。禱，禱獲也。箋云戊，剛日也，故乘牡為順類也。}\textbf{田車既好，四牡孔阜。升彼大阜，從其群醜。}{\footnotesize 箋云醜，眾也，田而升大阜，從禽獸之群眾也。}

\begin{quoting}\textbf{朱熹}以下章推之，是日也其為戊辰與。伯，同禡 \texttt{mà}，師祭，說文「師所行止，恐有慢其神，下而祀之曰禡」。禱，同禂 \texttt{dǎo}，說文「禂，禱牲，馬祭也」。\end{quoting}

\textbf{吉日庚午，既差我馬。}{\footnotesize 外事以剛日。差，擇也。}\textbf{獸之所同，麀鹿麌麌。}{\footnotesize 鹿牝曰麀。麌麌，眾多也。箋云同，猶聚也。麕牡曰麌，麌復麌，言多也。}\textbf{漆沮之從，天子之所。}{\footnotesize 漆沮之水，麀鹿所生也，從漆沮驅禽而至天子之所。}

\begin{quoting}麀 \texttt{yōu}，引申為凡牝之稱。麌 \texttt{yǔ}。\end{quoting}

\textbf{瞻彼中原，其祁孔有。}{\footnotesize 祁，大也。箋云祁，當作麎，麎，麋牝也，中原之野甚有之。}\textbf{儦儦俟俟，或群或友。}{\footnotesize 趨則儦儦，行則俟俟。獸三曰群，二曰友。}\textbf{悉率左右，以燕天子。}{\footnotesize 驅禽之左右以安待天子。箋云率，循也，悉驅禽順其左右之宜，以安待王之射也。}

\begin{quoting}儦 \texttt{biāo}，俟 \texttt{sì}。\textbf{胡承珙}率有驅義，六朝人每以驅率連文。\end{quoting}

\textbf{既張我弓，既挾我矢。發彼小豝，殪此大兕。}{\footnotesize 殪，壹發而死，言能中微而制大也。箋云豕牡曰豝。}\textbf{以御賓客，且以酌醴。}{\footnotesize 饗醴，天子之飲酒也。箋云御賓客者，給賓客之御也，賓客謂諸侯也。酌醴，酌而飲群臣，以為俎實也。}

\begin{quoting}儀禮鄉射「凡挾矢，於二指之間橫之」，鄭注「二指謂左右手之第二指，此以食指、將指挾之」。醴，甜酒，段注「如今江東人家之白酒」。\end{quoting}

%\begin{flushright}南有嘉魚之什十篇、四十六章、二百七十二句\end{flushright}