\chapter{言語第二}

\subsection*{1}

\textbf{邊文禮見袁奉高，}{\footnotesize 閎也。}\textbf{失次序，}{\footnotesize \textbf{文士傳}曰邊讓，字文禮，陳留人，才儁辯逸，大將軍何進聞其名，召署令史，以禮見之，讓占對閑雅，聲氣如流，坐客皆慕之，讓出就曹，時孔融、王朗等並前為掾，共書刺從讓，讓平衡與交接，後為九江太守，為魏武帝所殺。}\textbf{奉高曰：「昔堯聘許由，面無怍色，}{\footnotesize \textbf{皇甫謐}曰由，字武仲，陽城槐里人也，堯舜皆師而學事焉，後隱於沛澤之中，堯乃致天下而讓焉，由為人據義履方，邪席不坐，邪饍不食，聞堯讓而去，其友巢父聞由為堯所讓，以為污己，乃臨池洗耳，池主怒曰「何以污我水」，由於是遁耕於中嶽潁水之陽、箕山之下，終身無經天下色，死葬箕山之巔，在陽城之南十里，堯因就其墓號曰箕山公神，以配食五嶽，世世奉祀，至今不絕也。}\textbf{先生何為顛倒衣裳？」文禮答曰：「明府初臨，堯德未彰，是以賤民顛倒衣裳耳。」}{\footnotesize \textbf{按}袁閎卒於太尉掾，未嘗為汝南，斯說謬矣。}

\subsection*{2}

\textbf{徐孺子}{\footnotesize 穉也。}\textbf{年九歲，嘗月下戲，人語之曰：「若令月中無物，當極明邪？」}{\footnotesize \textbf{五經通議}曰月中有兔、蟾蜍者何？月，陰也，蟾蜍，亦陰也，而與兔並明，陰繫於陽也。}\textbf{徐曰：「不然，譬如人眼中有瞳子，無此必不明。」}

\subsection*{3}

\textbf{孔文舉}{\footnotesize 融也。}\textbf{年十歲，隨父到洛，時李元禮有盛名，為司隸校尉，詣門者皆儁才清稱及中表親戚乃通，文舉至門，謂吏曰：「我是李府君親。」既通，前坐，元禮問曰：「君與僕有何親？」對曰：「昔先君仲尼與君先人伯陽有師資之尊，是僕與君奕世為通好也。」元禮及賓客莫不奇之，太中大夫陳韙後至，人以其語語之，韙曰：「小時了了，大未必佳。」文舉曰：「想君小時，必當了了。」韙大踧踖。}{\footnotesize \textbf{續漢書}曰孔融，字文舉，魯國人，孔子二十四世孫也，高祖父尚，鉅鹿太守，父宙，泰山都尉。\textbf{融別傳}曰融四歲，與兄食梨，輒引小者，人問其故，答曰「小兒法當取小者」，年十歲，隨父詣京師，河南尹李膺有重名，融欲觀其為人，遂造之，膺問「高明父祖，嘗與僕周旋乎」，融曰「然，先君孔子與君先人李老君同德比義，而相師友，則融與君累世通家也」，眾坐莫不歎息，僉曰「異童子也」，太中大夫陳韙後至，同坐以告，韙曰「人小時了了者，長大未必能奇」，融應聲曰「即如所言，君之幼時豈實慧乎」，膺大笑，顧謂融曰「長大必為偉器」。}

\subsection*{4}

\textbf{孔文舉有二子，大者六歲，小者五歲，晝日父眠，小者牀頭盜酒飲之，大兒謂曰：「何以不拜？」答曰：「偷，那得行禮？」}

\subsection*{5}

\textbf{孔融被收，中外惶怖，時融兒大者九歲，小者八歲，二兒故琢釘戲，了無遽容，融謂使者曰：「冀罪止於身，二兒可得全不？」兒徐進曰：「大人豈見覆巢之下，復有完卵乎？」尋亦收至。}{\footnotesize \textbf{魏氏春秋}曰融對孫權使有訕謗之言，坐棄市，二子方八歲九歲，融見收，弈棊端坐不起，左右曰「而父見執」，二子曰「安有巢毀而卵不破者哉」，遂俱見殺。\textbf{世語}曰魏太祖以歲儉禁酒，融謂酒以成禮，不宜禁，由是惑眾，太祖收寘法焉，二子齠齔見收，顧謂二子曰「何以不辟」，二子曰「父尚如此，復何所辟」。\textbf{裴松之}以為世語云融兒不辟，知必俱死，猶差可安，孫盛之言，誠所未譬，八歲小兒能懸了禍患，聰明特達，卓然既遠，則其憂樂之情固亦有過成人矣，安有見父被執而無變容，弈棊不起，若在暇豫者乎？昔申生就命，言不忘父，不以己之將死而廢念父之情也，父安尚猶若茲，而況顛沛哉，盛以此為美談，無乃賊夫人之子與？蓋由好奇情多，而不知言之傷理也。}

\subsection*{6}

\textbf{潁川太守髠陳仲弓，}{\footnotesize \textbf{按}寔之在鄉里，州郡有疑獄不能決者，皆將詣寔，或到而情首，或中途改辭，或託狂悸，皆曰「寧為刑戮所苦，不為陳君所非」，豈有盛德感人若斯之甚而不自衛，反招刑辟，殆不然乎？此所謂東野之言耳。}\textbf{客有問元方：「府君何如？」元方曰：「高明之君也。」「足下家君何如？」曰：「忠臣孝子也。」客曰：「易稱『二人同心，其利斷金，同心之言，其臭如蘭』，}{\footnotesize \textbf{王廙注繫辭}曰金，至堅矣，同心者，其利無不入，蘭，芳物也，無不樂者，言其同心者，物無不樂也。}\textbf{何有高明之君而刑忠臣孝子者乎？」元方曰：「足下言何其謬也，故不相答。」客曰：「足下但因傴為恭而不能答。」元方曰：「昔高宗放孝子孝己，}{\footnotesize \textbf{帝王世紀}曰殷高宗武丁有賢子孝己，其母蚤死，高宗惑後妻之言，放之而死，天下哀之。}\textbf{尹吉甫放孝子伯奇，}{\footnotesize \textbf{琴操}曰尹吉甫，周卿也，有子伯奇，母死更娶，後妻生子曰伯邽，乃譖伯奇於吉甫，於是放伯奇於野，宣王出遊，吉甫從，伯奇乃作歌，以言感之，宣王聞之曰「此孝子之辭也」，吉甫乃求伯奇於野，而射殺後妻。}\textbf{董仲舒放孝子符起，}{\footnotesize 未詳。}\textbf{唯此三君，高明之君，唯此三子，忠臣孝子。」客慚而退。}

\subsection*{7}

\textbf{荀慈明與汝南袁閬相見，}{\footnotesize 荀爽，一名諝。\textbf{漢南紀}曰諝文章典籍無不涉，時人諺曰「荀氏八龍，慈明無雙」，潛處篤志，徵聘無所就。\textbf{張璠漢紀}曰董卓秉政，復徵爽，爽欲遁去，吏持之急，起布衣，九十五日而至三公。}\textbf{問潁川人士，慈明先及諸兄，閬笑曰：「士但可因親舊而已乎？」慈明曰：「足下相難，依據者何經？」閬曰：「方問國士，而及諸兄，是以尤之耳。」慈明曰：「昔者祁奚內舉不失其子，外舉不失其讐，以為至公，}{\footnotesize \textbf{春秋傳}曰祁奚為中軍尉，請老，晉侯問嗣焉，稱解狐，其讐也，將立之而卒，又問焉，對曰「午也可」，其子也，君子謂祁奚可謂能舉善矣，稱其讐，不為諂，立其子，不為比。}\textbf{公旦文王之詩，不論堯舜之德而頌文武者，親親之義也，春秋之義，內其國而外諸夏，且不愛其親而愛他人者，不為悖德乎？」}

\subsection*{8}

\textbf{禰衡被魏武謫為鼓吏，正月半試鼓，衡揚枹為漁陽摻檛，淵淵有金石聲，四坐為之改容，}{\footnotesize \textbf{典略}曰衡，字正平，平原般人也。\textbf{文士傳}曰衡，不知先所出，逸才飄舉，少與孔融作爾汝之交，時衡未滿二十，融已五十，敬衡才秀，共結殷勤，不能相違，以建安初北游，或勸其詣京師貴游者，衡懷一刺，遂至漫滅，竟無所詣，融數與武帝牋，稱其才，帝傾心欲見，衡稱疾不肯往，而數有言論，帝甚忿之，以其才名不殺，圖欲辱之，乃令錄為鼓吏，後至八月朝會，大閱試鼓節，作三重閣，列坐賓客，以帛絹製衣，作一岑牟、一單絞及小褌，鼓吏度者，皆當脫其故衣，著此新衣，次傳衡，衡擊鼓為漁陽摻檛，蹋地來前，躡馺腳足，容態不常，鼓聲甚悲，音節殊妙，坐客莫不忼慨，知必衡也，既度，不肯易衣，吏呵之曰「鼓吏何獨不易服」，衡便止，當武帝前，先脫褌，次脫餘衣，裸身而立，徐徐乃著岑牟，次著單絞，後乃著褌，畢，復擊鼓摻槌而去，顏色無怍，武帝笑謂四坐曰「本欲辱衡，衡反辱孤」，至今有漁陽摻檛，自衡造也，為黃祖所殺。}\textbf{孔融曰：「禰衡罪同胥靡，不能發明王之夢。」}{\footnotesize \textbf{皇甫謐帝王世紀}曰武丁夢天賜己賢人，使百工寫其象，求諸天下，見築者胥靡，衣褐於傅巖之野，是謂傅說。\textbf{張晏}曰胥靡，刑名，胥，相也，靡，從也，謂相從坐輕刑也。}\textbf{魏武慚而赦之。}

\subsection*{9}

\textbf{南郡龐士元聞司馬德操在潁川，故二千里候之，至，遇德操采桑，士元從車中謂曰：「吾聞丈夫處世，當帶金佩紫，焉有屈洪流之量，而執絲婦之事？」}{\footnotesize \textbf{蜀志}曰龐統，字士元，襄陽人，少時樸鈍，未有識者，潁川司馬徽有知人之鑒，士元弱冠往見徽，徽采桑樹上，坐士元樹下，共語，自晝至夜，徽異之曰「生當為南州士人之冠冕」，由是漸顯。\textbf{襄陽記}曰士元，德公之從子也，年少未有識者，唯德公重之，年十八，使往見德操，與語，歎曰「德公誠知人，實盛德也」，後劉備訪世事於德操，德操曰「俗士豈識時務，此閒自有伏龍、鳳雛」，謂諸葛孔明與士元也。\textbf{華陽國志}曰劉備引士元為軍師中郎將，從攻洛，為流矢所中，卒，時年三十八。}\textbf{德操曰：}{\footnotesize \textbf{司馬徽別傳}曰徽，字德操，潁川陽翟人，有人倫鑒識，居荊州，知劉表性暗，必害善人，乃括囊不談議時人，有以人物問徽者，初不辨其高下，毎輒言佳，其婦諫曰「人質所疑，君宜辨論，而一皆言佳，豈人所以咨君之意乎」，徽曰「如君所言，亦復佳」，其婉約遜遁如此，嘗有妄認徽豬者，便推與之，後得其豬，叩頭來還，徽又厚辭謝之，劉表子琮往候徽，遣問在不，會徽自鋤園，琮左右問「司馬君在邪」，徽曰「我是也」，琮左右見其醜陋，罵曰「死傭！將軍諸郎欲求見司馬君，汝何等田奴，而自稱是邪」，徽歸，刈頭著幘出見，琮左右見徽故是向老翁，恐，向琮道之，琮起，叩頭辭謝，徽乃謂曰「卿真不可，然吾甚羞之，此自鋤園，唯卿知之耳」，有人臨蠶求簇箔者，徽自棄其蠶而與之，或曰「凡人損己以贍人者，謂彼急我緩也，今彼此正等，何為與人」，徽曰「人未嘗求己，求之不與將慚，何有以財物令人慚者」，人謂劉表曰「司馬德操，奇士也，但未遇耳」，表後見之曰「世閒人為妄語，此直小書生耳」，其智而能愚皆此類，荊州破，為曹操所得，操欲大用，會其病死。}\textbf{「子且下車！子適知邪徑之速，不慮失道之迷，昔伯成耦耕，不慕諸侯之榮，}{\footnotesize \textbf{莊子}曰堯治天下，伯成子高立為諸侯，禹為天子，伯成辭諸侯而耕於野，禹往見之，趨就下風而問焉，子高曰「昔堯治天下，不賞而民勸，不罰而民畏，今子賞罰而民且不仁，德自此衰，刑自此立，夫子盍行邪，毋落吾事」。}\textbf{原憲桑樞，不易有官之宅，}{\footnotesize \textbf{家語}曰原憲，字子思，宋人，孔子弟子，居魯，環堵之室，茨以生草，蓬戶不完，桑樞而瓮牖，上漏下濕，坐而弦歌，子貢軒車不容巷，往見之，曰「先生何病也」，憲曰「憲聞無財謂之貧，學而不能行謂之病，今憲貧也，非病也，夫希世而行，比周而友，學以為人，教以為己，仁義之慝，輿馬之飾，憲不忍為也」。}\textbf{何有坐則華屋，行則肥馬，侍女數十，然後為奇？此乃許父}{\footnotesize 許由、巢父。}\textbf{所以忼慨、夷齊所以長歎，}{\footnotesize \textbf{孟子}曰伯夷、叔齊目不視惡色，耳不聽惡聲，與鄉人居，若在塗炭，蓋聖人之清也。}\textbf{雖有竊秦之爵、千駟之富，}{\footnotesize \textbf{古史考}曰呂不韋為秦子楚行千金貨於華陽夫人，請立子楚為嗣，及子楚立，封不韋洛陽十萬戶，號文信侯。以詐獲爵，故曰竊也。\textbf{論語}曰齊景公有馬千駟，民無德而稱焉。\textbf{孔安國}曰千駟，四千匹。}\textbf{不足貴也。」士元曰：「僕生出邊垂，寡見大義，若不一叩洪鍾、伐雷鼓，則不識其音響也。」}

\subsection*{10}

\textbf{劉公幹以失敬罹罪，}{\footnotesize \textbf{典略}曰劉楨，字公幹，東平寧陽人，建安十六年，世子為五官中郎將，妙選文學，使楨隨侍世子，酒酣坐歡，乃使夫人甄氏出拜，坐上客多伏，而楨獨平視，他日公聞，乃收楨，減死輸作部。\textbf{文士傳}曰楨性辯捷，所問應聲而答，坐平視甄夫人，配輸作部，使磨石，武帝至尚方觀作者，見楨匡坐正色磨石，武帝問曰「石何如」，楨因得喻己自理，跪而對曰「石出荊山懸巖之巔，外有五色之章，內含卞氏之珍，磨之不加瑩，雕之不增文，稟氣堅貞，受之自然，顧其理枉屈紆繞而不得申」，帝顧左右大笑，即日赦之。}\textbf{文帝問曰：「卿何以不謹於文憲？」楨答曰：「臣誠庸短，亦由陛下綱目不疏。」}{\footnotesize \textbf{魏志}曰帝諱丕，字子桓，受漢禪。\textbf{按}諸書咸云楨被刑魏武之世，建安二十年病亡，後七年文帝乃即位，而謂楨得罪黃初之時，謬矣。}

\subsection*{11}

\textbf{鍾毓、鍾會少有令譽，}{\footnotesize \textbf{魏書}曰毓，字穉叔，潁川長社人，相國繇長子也，年十四，為散騎侍郎，機捷談笑有父風，仕至車騎將軍。}\textbf{年十三，魏文帝聞之，語其父鍾繇}{\footnotesize \textbf{魏志}曰繇，字元常，家貧好學，為周易、老子訓，歷大理、相國，遷太傅。}\textbf{曰：「可令二子來。」於是敕見，毓面有汗，帝曰：「卿面何以汗？」毓對曰：「戰戰惶惶，汗出如漿。」復問會：「卿何以不汗？」對曰：「戰戰慄慄，汗不敢出。」}

\subsection*{12}

\textbf{鍾毓兄弟小時，值父晝寢，因共偷服藥酒，其父時覺，且託寐以觀之，毓拜而後飲，會飲而不拜，}{\footnotesize \textbf{魏志}曰會，字士季，繇少子也，敏惠夙成，中護軍蔣濟著論，謂觀其眸子，足以知人，會年五歲，繇遣見濟，濟甚異之，曰「非常人也」，及壯，有才數，精練名理，累遷黃門侍郎，諸葛誕反，文王征之，會謀居多，時人謂之子房，拜鎮西將軍，伐蜀，蜀平，進位司徒，自謂功名蓋世，不可復為人下，謂所親曰「我淮南已來，畫無遺策，四海共知，將此欲安歸乎」，遂謀反見誅，時年四十。}\textbf{既而問毓何以拜，毓曰：「酒以成禮，不敢不拜。」又問會何以不拜，會曰：「偷本非禮，所以不拜。」}

\subsection*{13}

\textbf{魏明帝為外祖母築館於甄氏，}{\footnotesize \textbf{魏末傳}曰帝諱叡，字元仲，文帝太子，以其母廢，未立為嗣，文帝與俱獵，見子母鹿，文帝射其母，應弦而倒，復令帝射其子，帝置弓泣曰「陛下已殺其母，臣不忍復殺其子」，文帝曰「好語動人心」，遂定為嗣，是為明帝。\textbf{魏書}曰文昭甄皇后，明帝母也，父逸，上蔡令，烈宗即位，追封上蔡君，嫡孫象襲爵，象薨，子暢嗣，起大第，車駕親自臨之。}\textbf{既成，自行視，謂左右曰：「館當以何為名？」侍中繆襲曰：}{\footnotesize \textbf{文章敘錄}曰襲，字熙伯，東海蘭陵人，有才學，累遷侍中、光祿勳。}\textbf{「陛下聖思齊於哲王，罔極過於曾閔，此館之興，情鍾舅氏，宜以渭陽為名。」}{\footnotesize \textbf{秦詩}曰渭陽，康公念母也，康公之母，晉獻公之女，文公遭驪姬之難，未反而秦姬卒，穆公納文公，康公時為太子，贈送文公於渭之陽，念母之不見也，我見舅氏，如母存焉。\textbf{按}魏書「帝於後園為象母起觀，名其里曰渭陽」，然則象母即帝之舅母，非外祖母也，且渭陽為館名，亦乖舊史也。}

\subsection*{14}

\textbf{何平叔云：「服五石散，非唯治病，亦覺神明開朗。」}{\footnotesize \textbf{魏略}曰何晏，字平叔，南陽宛人，漢大將軍進孫也，或云何苗孫也，尚主，又好色，故黃初時無所事任，正始中，曹爽用為中書，主選舉，宿舊者多得濟拔，為司馬宣王所誅。\textbf{秦丞相寒食散論}曰寒食散之方雖出漢代，而用之者寡，靡有傳焉，魏尚書何晏首獲神效，由是大行於世，服者相尋也。}

\subsection*{15}

\textbf{嵇中散語趙景真：}{\footnotesize \textbf{嵇紹趙至敘}曰至，字景真，代郡人，漢末，其祖流宕客緱氏，令新之官，至年十二，與母共道傍看，母曰「汝先世非微賤家也，汝後能如此不」，至曰「可爾耳」，歸便求師誦書，蚤聞父耕叱牛聲，釋書而泣，師問之，答曰「自傷不能致榮華，而使老父不免勤苦」，年十四，入太學觀，時先君在學寫石經古文，事訖去，遂隨車問先君姓名，先君曰「年少何以問我」，至曰「觀君風器非常，故問耳」，先君具告之，至年十五，陽病，數數狂走五里三里，為家追得，又炙身體十數處，年十六，遂亡命，徑至洛陽，求索先君不得，至鄴，沛國史仲和是魏領軍史渙孫也，至便依之，遂名翼，字陽和，先君到鄴，至具道太學中事，便逐先君歸山陽經年，至長七尺三寸，潔白黑髮，赤脣明目，鬢鬚不多，閒詳安諦，體若不勝衣，先君嘗謂之曰「卿頭小而銳，瞳子白黑分明，視瞻停諦，有白起風」，至論議清辯，有從橫才，然亦不以自長也，孟元基辟為遼東從事，在郡斷九獄，見稱清當，自痛棄親遠遊，母亡不見，吐血發病，服未竟而亡。}\textbf{「卿瞳子白黑分明，有白起之風，}{\footnotesize \textbf{嚴尤三將敘}曰白起，平原君勸趙孝成王受馮亭，王曰「受之，秦兵必至，武安君必將，誰能當之者乎」，對曰「澠池之會，臣察武安君小頭而面銳，瞳子白黑分明，視瞻不轉，小頭而面銳者，敢斷決也，瞳子白黑分明者，見事明也，視瞻不轉者，執志強也，可與持久，難與爭鋒，廉頗為人，勇鷙而愛士，知難而忍恥，與之野戰則不如，持守足以當之」，王從其計。}\textbf{恨量小狹。」趙云：「尺表能審璣衡之度，}{\footnotesize \textbf{周髀}曰夏至，北方二萬六千里，冬至，南方十三萬五千里，日中樹表則無影矣，周髀長八尺，夏至日，晷尺六寸，髀，股也，晷，句也，正南千里，句尺五寸，正北千里，句尺七寸。周髀之書也。}\textbf{寸管能測往復之氣，}{\footnotesize \textbf{呂氏春秋}曰黃帝使伶倫自大夏之西、崑崙之陰取竹之嶰谷生、其竅厚薄均者，斷兩節間而吹之，以為黃鍾之管，制十二筩，以聽鳳凰之鳴，雄鳴六，雌亦六，以為律呂。\textbf{續漢書律曆志}曰十二律之變，至於六十，以律候氣，候氣之法，為室三重，戶閉，塗釁必周，密布緹幔，以木為案，加律其上，以葭莩灰抑其內，為氣所動者，其灰散也，以此候之。}\textbf{何必在大，但問識如何耳。」}

\subsection*{16}

\textbf{司馬景王東征，}{\footnotesize \textbf{魏書}曰司馬師，字子元，相國宣文侯長子也，以道德清粹，重於朝廷，為大將軍、錄尚書事，毋丘儉反，師自征之，薨，諡景王。}\textbf{取上黨李喜，以為從事中郎，因問喜曰：「昔先公辟君不就，今孤召君，何以來？」喜對曰：「先公以禮見待，故得以禮進退，明公以法見繩，喜畏法而至耳。」}{\footnotesize \textbf{晉諸公贊}曰喜，字季和，上黨銅鞮人也，少有高行，研精藝學，宣帝為相國，辟喜，喜固辭疾，景帝輔政，為從事中郎，累遷光祿大夫、特進，贈太保。}

\subsection*{17}

\textbf{鄧艾口吃，語稱艾艾，}{\footnotesize \textbf{魏志}曰艾，字士載，棘陽人，少為農人養犢，年十二，隨母至潁川，讀故太丘長碑文曰「言為世範，行為士則」，遂名範，字士則，後宗族有同者，故改焉，毎見高山大澤，輒規度指畫軍營處所，時人多笑焉，後見司馬宣王，辟為掾，累遷征西將軍，伐蜀，蜀平，進位太尉，為衛瓘所害。}\textbf{晉文王戲之曰：「卿云艾艾，定是幾艾？」對曰：「鳳兮鳳兮，故是一鳳。」}{\footnotesize \textbf{朱鳳晉紀}曰文王諱昭，字子上，宣帝次子也。\textbf{列仙傳}曰陸通者，楚狂接輿也，好養性，游諸名山，嘗遇孔子而歌曰「鳳兮鳳兮，何德之衰，往者不可諫，來者猶可追」，後入蜀，在峨嵋山中也。}

\subsection*{18}

\textbf{嵇中散既被誅，向子期舉郡計入洛，文王引進，問曰：「聞君有箕山之志，何以在此？」對曰：「巢、許狷介之士，不足多慕。」王大咨嗟。}{\footnotesize \textbf{向秀別傳}曰秀，字子期，河內人，少為同郡山濤所知，又與譙國嵇康、東平呂安友善，並有拔俗之韻，其進止無固必，而造事營生，業亦不異，常與嵇康偶鍛於洛邑，與呂安灌園於山陽，不慮家人有無，外物不足怫其心，弱冠，著儒道論，棄而不錄，好事者或存之，或云是其族人所作，困於不行，乃告秀，欲假其名，秀笑曰「可復爾耳」，後康被誅，秀遂失圖，乃應歲舉，到京師，詣大將軍司馬文王，文王問曰「聞君有箕山之志，何能自屈」，秀曰「常謂彼人不達堯意，本非所慕也」，一坐皆說，隨次轉至黃門侍郎、散騎常侍。}

\subsection*{19}

\textbf{晉武帝始登阼，探策得一，}{\footnotesize \textbf{晉世譜}曰世祖諱炎，字安世，咸熙二年受魏禪。}\textbf{王者世數，繫此多少，帝既不說，群臣失色，莫能有言者，侍中裴楷進曰：「臣聞天得一以清，地得一以寧，侯王得一以為天下貞。」帝說，群臣歎服。}{\footnotesize \textbf{王弼老子注}云一者，數之始、物之極也，各是一物，所以為主也，各以其一，致此清、寧、貞。}

\subsection*{20}

\textbf{滿奮畏風，在晉武帝坐，北窻作琉璃扇屏風，實密似疎，奮有難色，帝笑之，}{\footnotesize \textbf{荀綽冀州記}曰奮，字武秋，高平人，魏太尉寵之孫也，性清平有識，自吏部郎出為冀州刺史。\textbf{晉諸公贊}曰奮體量清雅，有曾祖寵之風，遷尚書令，為荀顗所害。}\textbf{奮答曰：「臣猶吳牛，見月而喘。」}{\footnotesize 今之水牛，惟生江淮間，故謂之吳牛也，南土多暑，而此牛畏熱，見月疑是日，所以見月則喘。}

\subsection*{21}

\textbf{諸葛靚在吳，於朝堂大會，}{\footnotesize \textbf{晉諸公贊}曰靚，字仲思，琅邪人，司空誕少子也，雅正有才望，誕以壽陽叛，遣靚入質於吳，以靚為右將軍、大司馬。}\textbf{孫皓問：「卿字仲思，為何所思？」對曰：「在家思孝，事君思忠，朋友思信，如斯而已。」}

\subsection*{22}

\textbf{蔡洪}{\footnotesize \textbf{洪集錄}曰洪，字叔開，吳郡人，有才辯，初仕吳朝，太康中，本州從事，舉秀才。\textbf{王隱晉書}曰洪仕至松滋令。}\textbf{赴洛，洛中人問曰：「幕府初開，群公辟命，求英奇於仄陋，採賢儁於巖穴，君吳楚之士，亡國之餘，有何異才而應斯舉？」蔡答曰：「夜光之珠，不必出於孟津之河，}{\footnotesize \textbf{舊說}云隋侯出行，有蛇斬而中斷者，侯連而續之，蛇遂得生而去，後銜明月珠以報其德，光明照夜同晝，因曰隋珠，左思蜀都賦所謂「隋侯鄙其夜光」也。}\textbf{盈握之璧，不必採於崑崙之山，}{\footnotesize \textbf{韓氏}曰和氏之璧，蓋出於井里之中。}\textbf{大禹生於東夷，文王生於西羌，}{\footnotesize \textbf{按}孟子曰「舜生於諸馮，東夷人也，文王生於岐周，西戎人也」，則東夷是舜非禹也。}\textbf{聖賢所出，何必常處？昔武王伐紂，遷頑民於洛邑，}{\footnotesize \textbf{尚書}曰成周既成，遷殷頑民，作多士。\textbf{孔安國}注曰殷大夫心不則德義之經，故徙於王都，邇教誨也。}\textbf{得無諸君是其苗裔乎？」}{\footnotesize \textbf{按}華令思舉秀才入洛，與王武子相酬對，皆與此言不異，無容二人同有此辭，疑世說穿鑿也。}

\subsection*{23}

\textbf{諸名士共至洛水戲，}{\footnotesize \textbf{竹林七賢論}曰王濟諸人嘗至洛水解禊事，明日，或問濟曰「昨遊，有何語議」，濟云云。}\textbf{還，樂令}{\footnotesize 廣也。}\textbf{問王夷甫曰：「今日戲樂乎？」}{\footnotesize \textbf{虞預晉書}曰王衍，字夷甫，琅邪臨沂人，司徒戎從弟，父乂，平北將軍，夷甫蚤知名，以清虛通理稱，仕至太尉，為石勒所害。}\textbf{王曰：「裴僕射善談名理，混混有雅致，}{\footnotesize \textbf{晉惠帝起居注}曰裴頠，字逸民，河東聞喜人，司空秀之少子也。\textbf{冀州記}曰頠弘濟有清識，稽古善言名理，履行高整，自少知名，歷侍中、尚書左僕射，為趙王倫所害。}\textbf{張茂先論史漢，靡靡可聽，}{\footnotesize \textbf{晉陽秋}曰華博覽洽聞，無不貫綜，世祖嘗問漢事及建章千門萬戶，華畫地成圖，應對如流，張安世不能過也。}\textbf{我與王安豐}{\footnotesize 戎也。}\textbf{說延陵、子房，亦超超玄著。」}{\footnotesize \textbf{晉諸公贊}曰夷甫好尚談稱，為時人物所宗。}

\subsection*{24}

\textbf{王武子、}{\footnotesize \textbf{晉諸公贊}曰王濟，字武子，太原晉陽人，司徒渾第二子也，有儁才，能清言，起家中書郎，終太僕。}\textbf{孫子荊}{\footnotesize \textbf{文士傳}曰孫楚，字子荊，太原中都人也。\textbf{晉陽秋}曰楚，驃騎將軍資之孫，南陽太守弘之子，鄉人王濟，豪俊公子，為本州大中正，訪問弘為鄉里品狀，濟曰「此人非鄉評所能名，吾自狀之，曰天才英特、亮拔不群」，仕至馮翊太守。}\textbf{各言其土地人物之美，王云：「其地坦而平，其水淡而清，其人廉且貞。」孫云：「其山㠑巍以嵯峨，其水㳌渫而揚波，其人磊砢而英多。」}{\footnotesize \textbf{按}三秦記、語林載蜀人伊籍稱吳土地人物，與此語同。}

\subsection*{25}

\textbf{樂令女適大將軍成都王穎，}{\footnotesize \textbf{虞預晉書}曰樂廣，字彥輔，南陽人，清夷沖曠，加有理識，累遷侍中、河南尹，在朝廷用心虛淡，時人重其貞貴，代王戎為尚書令。\textbf{八王故事}曰司馬穎，字叔度，世祖第十九子，封成都王、大將軍。}\textbf{王兄長沙王執權於洛，}{\footnotesize \textbf{晉百官名}曰司馬乂，字士度，封長沙王。\textbf{八王故事}曰世祖第十七子。}\textbf{遂構兵相圖，長沙王親近小人，遠外君子，凡在朝者，人懷危懼，樂令既處朝望，加有婚親，群小讒於長沙，長沙嘗問樂令，樂令神色自若，徐答曰：「豈以五男易一女？」}{\footnotesize \textbf{晉陽秋}曰成都王之起兵，長沙王猜廣，廣曰「寧以一女而易五男」，乂猶疑之，遂以憂卒。}\textbf{由是釋然，無復疑慮。}

\subsection*{26}

\textbf{陸機詣王武子，}{\footnotesize \textbf{晉陽秋}曰機，字士衡，吳郡人，祖遜，吳丞相，父抗，大司馬，機與弟雲並有儁才，司空張華見而說之，曰「平吳之利，在獲二儁」。\textbf{機別傳}曰博學善屬文，非禮不動，入晉，仕著作郎，至平原內史。}\textbf{武子前置數斛羊酪，指以示陸曰：「卿江東何以敵此？」陸云：「有千里蓴羹，但未下鹽豉耳。」}

\subsection*{27}

\textbf{中朝有小兒，父病，行乞藥，主人問病，曰：「患瘧也。」主人曰：「尊侯明德君子，何以病瘧？」}{\footnotesize 俗傳行瘧鬼小，多不病巨人，故光武皇帝嘗謂景丹曰「嘗聞壯士不病瘧，大將軍反病瘧耶」。}\textbf{答曰：「來病君子，所以為瘧耳。」}

\subsection*{28}

\textbf{崔正熊詣都郡，都郡將姓陳，問正熊：「君去崔杼幾世？」答曰：「民去崔杼，如明府之去陳恆。」}{\footnotesize \textbf{晉百官名}曰崔豹，字正熊，燕國人，惠帝時官至太傅丞。}

\subsection*{29}

\textbf{元帝始過江，}{\footnotesize \textbf{朱鳳晉書}曰帝諱叡，字景文，祖伷，封琅邪王，父恭王瑾嗣，帝襲爵為琅邪王，少而明惠，因亂過江起義，遂即皇帝位。\textbf{諡法}曰始建國都曰元。}\textbf{謂顧驃騎曰：「寄人國土，心常懷慚。」榮跪對曰：「臣聞王者以天下為家，是以耿、亳無定處，}{\footnotesize \textbf{帝王世紀}曰殷祖乙徙耿，為河所毀。今河東皮氏耿鄉是也。盤庚五遷，復南居亳。今景亳是也。}\textbf{九鼎遷洛邑，}{\footnotesize \textbf{春秋傳}曰武王克商，遷九鼎於洛邑。今之偃師是也。}\textbf{願陛下勿以遷都為念。」}

\subsection*{30}

\textbf{庾公造周伯仁，}{\footnotesize \textbf{虞預晉書}曰周顗，字伯仁，汝南安城人，揚州刺史浚長子也。\textbf{晉陽秋}曰顗有風流才氣，少知名，正體嶷然，儕輩不敢媟也，汝南賁泰，淵通清操之士，嘗歎曰「汝潁固多賢士，自頃陵遲，雅道殆衰，今復見周伯仁，伯仁將祛舊風，清我邦族矣」，舉寒素，累遷尚書僕射，為王敦所害。}\textbf{伯仁曰：「君子何欣說而忽肥？」庾曰：「君復何所憂慘而忽瘦？」伯仁曰：「吾無所憂，直是清虛日來，滓穢日去耳。」}

\subsection*{31}

\textbf{過江諸人，每至美日，輒相邀新亭，藉卉飲宴，}{\footnotesize \textbf{丹陽記}曰新亭，吳舊立，先基崩淪，隆安中，丹陽尹司馬恢之徙創今地。}\textbf{周侯}{\footnotesize 顗也。}\textbf{中坐而歎曰：「風景不殊，正自有山河之異。」皆相視流淚，唯王丞相}{\footnotesize 導也。}\textbf{愀然變色曰：「當共勠力王室，克復神州，何至作楚囚相對？」}{\footnotesize \textbf{春秋傳}曰楚伐鄭，諸侯救之，鄭執鄖公鍾儀獻晉，景公觀軍府，見而問之曰「南冠而縶者為誰」，有司對曰「楚囚也」，使脫之，問其族，對曰「伶人也」，「能為樂乎」，曰「先父之職，敢有二事」，與之琴，操南音，范文子曰「楚囚，君子也，樂操土風，不忘舊也，君盍歸之，以合晉楚之成」。}

\subsection*{32}

\textbf{衛洗馬初欲渡江，形神慘顇，語左右云：「見此芒芒，不覺百端交集，苟未免有情，亦復誰能遣此？」}{\footnotesize \textbf{晉諸公贊}曰衛玠，字叔寶，河東安邑人，祖父瓘，太尉，父恆，黃門侍郎。\textbf{玠別傳}曰玠穎識通達，天韻標令，陳郡謝幼輿敬以亞父之禮，論者以為出王眉子、平子、武子之右，世咸謂「諸王三子，不如衛家一兒」，娶樂廣女，裴叔道曰「妻父有冰清之姿，壻有璧潤之望，所謂秦晉之匹也」，為太子洗馬，永嘉四年，南至江夏，與兄別於梁里澗，語曰「在三之義，人之所重，今日忠臣致身之道，可不勉乎」，行至豫章，乃卒。}

\subsection*{33}

\textbf{顧司空未知名，詣王丞相，丞相小極，對之疲睡，顧思所以叩會之，}{\footnotesize \textbf{顧和別傳}曰和，字君孝，吳郡人，祖容，吳荊州刺史，父相，晉臨海太守，和總角知名，族人顧榮雅相器愛，曰「此吾家之騏驥也，必振衰族」，累遷尚書令。}\textbf{因謂同坐曰：「昔每聞元公}{\footnotesize 顧榮。}\textbf{道公協贊中宗，保全江表，}{\footnotesize \textbf{鄧粲晉紀}曰導與元帝有布衣之好，知中國將亂，勸帝渡江，求為安東司馬，政皆決之，號仲父，晉中興之功，導實居其首。}\textbf{體小不安，令人喘息。」丞相因覺，謂顧曰：「此子珪璋特達，機警有鋒。」}

\subsection*{34}

\textbf{會稽賀生，體識清遠，言行以禮，}{\footnotesize 賀循別見。}\textbf{不徒東南之美，}{\footnotesize \textbf{爾雅}曰東南之美者，有會稽之竹箭焉。}\textbf{實為海內之秀。}

\subsection*{35}

\textbf{劉琨雖隔閡寇戎，志存本朝，}{\footnotesize \textbf{王隱晉書}曰琨，字越石，中山魏昌人，祖邁，有經國之才，父璠，光祿大夫，琨少稱儁朗，累遷司徒長史、尚書右丞，迎大駕於長安，以有殊勳，封廣武侯，年三十五，出為并州刺史，為段日磾所害。}\textbf{謂溫嶠曰：「班彪識劉氏之復與，馬援知漢光之可輔，}{\footnotesize \textbf{漢書敘傳}曰彪，字叔皮，扶風人，客於天水，隴西隗囂有窺覦之志，彪作王命論以諷之。\textbf{東觀漢記}曰馬援，字文淵，茂陵人，從公孫述、隗囂游，後見光武，曰「天下反覆，盜名字者不可勝數，今見陛下寥廓大度，同符高祖，乃知帝王自有真也」，帝甚壯之。}\textbf{今晉阼雖衰，天命未改，吾欲立功於河北，使卿延譽於江南，子其行乎？」溫曰：「嶠雖不敏，才非昔人，明公以桓文之姿，建匡立之功，豈敢辭命？」}{\footnotesize \textbf{虞預晉書}曰嶠，字太真，太原祁人，少標俊清徹，英穎顯名，為司空劉琨左司馬，是時二都傾覆，天下大亂，琨聞元皇受命中興，忼慨幽朔，志存本朝，使嶠奉使，嶠喟然對曰「嶠雖乏管張之才，而明公有桓文之志，敢辭不敏，以違高旨」，以左長史奉使勸進，累遷驃騎大將軍。}

\subsection*{36}

\textbf{溫嶠初為劉琨使來過江，于時江左營建始爾，綱紀未舉，溫新至，深有諸慮，既詣王丞相，陳主上幽越，社稷焚滅，山陵夷毀之酷，有黍離之痛，溫忠慨深烈，言與泗俱，丞相亦與之對泣，敘情既畢，便深自陳結，丞相亦厚相酬納，既出，懽然言曰：「江左自有管夷吾，此復何憂？」}{\footnotesize \textbf{史記}曰管仲夷吾者，潁上人，相齊桓公，九合諸侯，一匡天下。\textbf{語林}曰初，溫奉使勸進，晉王大集賓客見之，溫公始入，姿形甚陋，合坐盡驚，既坐，陳說九服分崩，皇室弛絕，晉王君臣莫不歔欷，及言天下不可以無主，聞者莫不踴躍，植髮穿冠，王丞相深相付託，溫公既見丞相，便游樂不住，曰「既見管仲，天下事無復憂」。}

\subsection*{37}

\textbf{王敦兄含為光祿勳，}{\footnotesize \textbf{含別傳}曰含，字處弘，琅邪臨沂人，累遷徐州刺史、光祿勳，與弟敦作逆，伏誅。}\textbf{敦既逆謀，屯據南州，含委職奔姑孰，}{\footnotesize \textbf{鄧粲晉紀}曰初，王導協贊中興，敦有方面之功，敦以劉隗為閒己，舉兵討之，故含南奔武昌，朝廷始警備也。}\textbf{王丞相詣闕謝，}{\footnotesize \textbf{中興書}曰導從兄敦，舉兵討劉隗，導率子弟二十餘人，旦旦到公車，泥首謝罪。}\textbf{司徒、丞相、揚州官僚問訊，倉卒不知何辭，顧司空時為揚州別駕，援翰曰：「王光祿遠避流言，明公蒙塵路次，群下不寧，不審尊體起居何如？」}

\subsection*{38}

\textbf{郗太尉拜司空，語同坐曰：「平生意不在多，值世故紛紜，遂至台鼎，朱博翰音，實愧於懷。」}{\footnotesize \textbf{漢書}曰朱博，字子元，杜陵人，為丞相，臨拜，延登受策，有大聲如鍾鳴，上問揚雄、李尋，對曰「洪範所謂鼓妖者也，人君不聰，空名得進，則有無形之聲」，博後坐事自殺。故序傳曰「博之翰音，鼓妖先作」。\textbf{易中孚}曰上九，翰音登於天，貞凶。\textbf{王弼}注曰翰，高飛也，飛音者，音飛而實不從也。}

\subsection*{39}

\textbf{高坐道人不作漢語，或問此意，簡文曰：「以簡應對之煩。」}{\footnotesize \textbf{高坐別傳}曰和尚胡名尸黎密，西域人，傳云國王子，以國讓弟，遂為沙門，永嘉中始到此土，止於大市中，和尚天姿高朗，風韻遒邁，丞相王公一見奇之，以為吾之徒也，周僕射領選，撫其背而歎曰「若選得此賢，令人無恨」，俄而周侯遇害，和尚對其靈坐，作胡祝數千言，音聲高暢，既而揮涕收涙，其哀樂廢興皆此類，性高簡，不學晉語，諸公與之言，皆因傳譯，然神領意得，頓在言前。\textbf{塔寺記}曰尸黎密，宋曰高坐，在石子岡，常行頭陀，卒於梅岡，即葬焉，晉元帝於冢邊立寺，因名高坐。}

\subsection*{40}

\textbf{周僕射雍容好儀形，詣王公，初下車，隱數人，王公含笑看之，既坐，傲然嘯詠，王公曰：「卿欲希嵇阮邪？」答曰：「何敢近舍明公，遠希嵇阮？」}{\footnotesize \textbf{鄧粲晉紀}曰伯仁儀容弘偉，善於俛仰應答，精神足以蔭映數人，深自持，能致人，而未嘗往焉。}

\subsection*{41}

\textbf{庾公嘗入佛圖，見臥佛，}{\footnotesize \textbf{涅槃經}云如來背痛，於雙樹間北首而臥。故後之圖繪者為此象。}\textbf{曰：「此子疲於津梁。」于時以為名言。}

\subsection*{42}

\textbf{摯瞻曾作四郡太守、大將軍戶曹參軍，復出作內史，}{\footnotesize \textbf{摯氏世本}曰瞻，字景游，京兆長安人，太常虞兄子也，父育，涼州刺史，瞻少善屬文，起家著作郎，中朝亂，依王敦為戶曹參軍，歷安豐、新蔡、西陽內史，見敦以故壞裘賜老病外部都督，瞻諫曰「尊裘雖故，不宜與小吏」，敦曰「何為不可」，瞻時因醉，曰「若上服皆可用賜，貂蟬亦可賜下乎」，敦曰「非喻，所引如此，不堪二千石」，瞻曰「瞻視去西陽，如脫屣耳」，敦反，乃左遷隨郡內史。}\textbf{年始二十九，嘗別王敦，敦謂瞻曰：「卿年未三十，已為萬石，亦太蚤。」瞻曰：「方於將軍，少為太蚤，比之甘羅，已為太老。」}{\footnotesize \textbf{摯氏世本}曰瞻高亮有氣節，故以此答敦，後知敦有異志，建興四年，與第五猗據荊州以距敦，竟為所害。\textbf{史記}曰甘羅，秦相茂之孫也，年十二，而秦相呂不韋欲使張唐相燕，唐不肯行，甘羅說而行之，又請車五乘以使趙，還報秦，秦封甘羅為上卿，賜以甘茂田宅。}

\subsection*{43}

\textbf{梁國楊氏子，九歲，甚聰惠，孔君平}{\footnotesize \textbf{王隱晉書}曰孔坦，字君平，會稽山陰人，善春秋，有文辯，歷太子舍人，累遷廷尉卿。}\textbf{詣其父，父不在，乃呼兒出，為設果，果有楊梅，孔指以示兒曰：「此是君家果。」兒應聲答曰：「未聞孔雀是夫子家禽。」}

\subsection*{44}

\textbf{孔廷尉以裘與從弟沈，}{\footnotesize \textbf{孔氏譜}曰沈，字德度，會稽山陰人，祖父奕，全椒令，父群，鴻臚卿，沈至琅邪王文學。}\textbf{沈辭不受，廷尉曰：「晏平仲之儉，祠其先人，豚肩不掩豆，猶狐裘數十年，}{\footnotesize \textbf{劉向別錄}曰晏平仲，名嬰，東萊夷維人，事齊靈公、莊公，以節儉力行重於齊。\textbf{禮記}曰晏平仲祀其先人，豚肩不掩豆，君子以為儉也。又曰晏子一狐裘三十年，晏子焉知禮。\textbf{注}豚，俎實也，豆，徑尺，言併豚之兩肩不能掩豆，喻少也。}\textbf{卿復何辭此？」於是受而服之。}

\subsection*{45}

\textbf{佛圖澄與諸石遊，}{\footnotesize \textbf{澄別傳}曰道人佛圖澄，不知何許人，出於燉煌，好佛道，出家為沙門，永嘉中至洛陽，值京師有難，潛遁草澤間，石勒雄異好殺害，因勒大將軍郭默略見勒，以麻油塗掌，占見吉凶，數百里外聽浮圖鈴聲，逆知禍福，勒甚敬信之，虎即位，亦師澄，號大和尚，自知終日，開棺無屍，唯袈裟法服在焉。}\textbf{林公曰：「澄以石虎為海鷗鳥。」}{\footnotesize \textbf{趙書}曰虎，字季龍，勒從弟也，征伐毎斬將搴旗，勒死，誅勒諸兒，襲位。\textbf{莊子}曰海上之人好鷗者，毎旦之海上從鷗游，鷗之至者數百而不止，其父曰「吾聞鷗鳥從汝游，取來玩之」，明日之海上，鷗舞而不下。}

\subsection*{46}

\textbf{謝仁祖年八歲，謝豫章}{\footnotesize 鯤。子別見。}\textbf{將送客，爾時語已神悟，自參上流，諸人咸共歎之曰：「年少，一坐之顏回。」仁祖曰：「坐無尼父，焉別顏回？」}{\footnotesize \textbf{晉陽秋}曰謝尚，字仁祖，陳郡人，鯤之子也，齠齔喪兄，哀慟過人，及遭父喪，溫嶠唁之，尚號叫極哀，既而收涕告訴，有異常童，嶠奇之，由是知名，仕至鎮西將軍、豫州刺史。}

\subsection*{47}

\textbf{陶公病篤，都無獻替之言，朝士以為恨，}{\footnotesize \textbf{陶氏敘}曰侃，字士衡，其先鄱陽人，後徙尋陽，侃少有遠概綱維宇宙之志，察孝廉，入洛，司空張華見而謂曰「後來匡主寧民，君其人也」，劉弘鎮沔南，取為長史，謂侃曰「昔吾為羊太傅參佐，見語云『君後當居身處』，今相觀，亦復然矣」，累遷湘、廣、荊三州刺史，加羽葆鼓吹，封長沙郡公、大將軍，贊拜不名，劍履上殿，進太尉，贈大司馬，諡桓公。\textbf{按}王隱晉書載侃臨終表曰「臣少長孤寒，始願有限，過蒙先朝歷世異恩，臣年垂八十，位極人臣，啓手啓足，當復何恨，但以餘寇未誅，山陵未復，所以憤慨兼懷，唯此而已，猶冀犬馬之齒，尚可少延，欲為陛下北吞石虎，西誅李雄，勢遂不振，良圖永息，臨書扼腕，涕泗橫流，伏願遴選代人，使必得良才，足以奉宣王猷，遵成志業，則雖死之日，猶生之年」，有表若此，非無獻替。}\textbf{仁祖聞之曰：「時無豎刁，故不貽陶公話言。」}{\footnotesize \textbf{呂氏春秋}曰管仲病，桓公問曰「子如不諱，誰代子相者，豎刁何如」，管仲曰「自宮以事君，非人情，必不可用」，後果亂齊。}\textbf{時賢以為德音。}

\subsection*{48}

\textbf{竺法深在簡文坐，劉尹問：「道人何以游朱門？」答曰：「君自見其朱門，貧道如游蓬戶。」}{\footnotesize \textbf{高逸沙門傳}曰法師居會稽，皇帝重其風德，遣使迎焉，法師暫出應命，司徒會稽王天性虛澹，與法師結殷勤之歡，師雖升履丹墀，出入朱邸，泯然曠達，不異蓬宇也。}\textbf{或云卞令。}{\footnotesize 別見。}

\subsection*{49}

\textbf{孫盛為庾公記室參軍，}{\footnotesize \textbf{中興書}曰盛，字安國，太原中都人，博學強識，歷著作郎、瀏陽令，庾亮為荊州，以為征西主簿，累遷祕書監。}\textbf{從獵，將其二兒俱行，庾公不知，忽於獵場見齊莊，時年七八歲，庾謂曰：「君亦復來邪？」應聲答曰：「所謂無小無大，從公于邁。」}

\subsection*{50}

\textbf{孫齊由、齊莊二人少時詣庾公，公問齊由何字，答曰：「字齊由。」公曰：「欲何齊邪？」曰：「齊許由。」}{\footnotesize \textbf{晉百官名}曰孫潛，字齊由，太原人。\textbf{中興書}曰潛，盛長子也，豫章太守，殷仲堪下討王國寶，潛時在郡，逼為咨議參軍，固辭不就，遂以憂卒。}\textbf{齊莊何字，答曰：「字齊莊。」公曰：「欲何齊？」曰：「齊莊周。」公曰：「何不慕仲尼而慕莊周？」對曰：「聖人生知，故難企慕。」庾公大喜小兒對。}{\footnotesize \textbf{孫放別傳}曰放，字齊莊，監君次子也，年八歲，太尉庾公召見之，放清秀，欲觀試，乃授紙筆令書，放便自疏名字，公題後問之曰「為欲慕莊周邪」，放書答曰「意欲慕之」，公曰「何故不慕仲尼而慕莊周」，放曰「仲尼生而知之，非希企所及，至於莊周，是其次者，故慕耳」，公謂賓客曰「王輔嗣應答，恐不能勝之」，卒長沙王相。}

\subsection*{51}

\textbf{張玄之、顧敷是顧和中外孫，皆少而聰惠，和並知之，而常謂顧勝，親重偏至，張頗不懕。}{\footnotesize 敷別見。\textbf{續晉陽秋}曰張玄之，字祖希，吳郡太守澄之孫也，少以學顯，歷吏部尚書，出為冠軍將軍、吳興太守，會稽內史謝玄同時之郡，論者以為南北之望，玄之名亞謝玄，時亦稱南北二玄，卒於郡。}\textbf{於時張年九歲，顧年七歲，和與俱至寺中，見佛般泥洹像，弟子有泣者、有不泣者，和以問二孫，玄謂：「彼親故泣，彼不親故不泣。」敷曰：「不然，當由忘情故不泣，不能忘情故泣。」}{\footnotesize \textbf{大智度論}曰佛在陰庵羅雙樹間入般涅槃，臥北首，大地震動，諸三學人僉然不樂，郁伊交涕，諸無學人但念諸法一切無常。}

\subsection*{52}

\textbf{庾法暢造庾太尉，握麈尾至佳，公曰：「此至佳，那得在？」法暢曰：「廉者不求，貪者不與，故得在耳。」}{\footnotesize 法暢氏族所出未詳。法暢著人物論，自敘其美云「悟銳有神，才辭通辯」。}

\subsection*{53}

\textbf{庾穉恭為荊州，}{\footnotesize \textbf{庾翼別傳}曰翼，字穉恭，潁川鄢陵人也，少有大度，時論以經略許之，兄太尉亮薨，朝議推才，乃以翼都督七州，進征南將軍、荊州刺史。}\textbf{以毛扇上武帝，武帝疑是故物，}{\footnotesize \textbf{傅咸羽扇賦序}曰昔吳人直截鳥翼而搖之，風不減方圓二扇，而功無加，然中國莫有生意者，滅吳之後，翕然貴之，無人不用。\textbf{按}庾懌以白羽扇獻武帝，帝嫌其非新，反之，不聞翼也。}\textbf{侍中劉劭曰：}{\footnotesize \textbf{文字志}曰劭，字彥祖，彭城叢亭人，祖訥，司隸校尉，父松，成皋令，劭博識好學，多藝能，善草隸，初仕領軍參軍，太傅出東，劭謂京洛必危，乃單馬奔揚州，歷侍中、豫章太守。}\textbf{「柏梁雲構，工匠先居其下，管弦繁奏，鍾夔先聽其音，}{\footnotesize 鍾，鍾期也。夔，舜樂正。}\textbf{穉恭上扇，以好不以新。」庾後聞之曰：「此人宜在帝左右。」}

\subsection*{54}

\textbf{何驃騎亡後，}{\footnotesize 何充別見。}\textbf{徵褚公入，既至石頭，王長史、劉尹同詣褚，褚曰：「真長何以處我？」真長顧王曰：「此子能言。」褚因視王，王曰：「國自有周公。」}{\footnotesize \textbf{晉陽秋}曰充之卒，議者謂太后父裒宜秉朝政，裒自丹徒入朝，吏部尚書劉遐勸裒曰「會稽王令德，國之周公也，足下宜以大政付之」，裒長史王胡之亦勸歸藩，於是固辭歸京。}

\subsection*{55}

\textbf{桓公北征，經金城，見前為琅邪時種柳，皆已十圍，慨然曰：「木猶如此，人何以堪？」攀枝執條，泫然流涙。}{\footnotesize \textbf{桓溫別傳}曰溫，字元子，譙國龍亢人，漢五更桓榮後也，父彝，有識鑒，溫少有豪邁風氣，為溫嶠所知，累遷琅邪內史，進征西大將軍，鎮西夏，時逆胡未誅，餘燼假息，溫親勒郡卒，建旗致討，清蕩伊洛，展敬園陵，薨，諡宣武侯。}

\subsection*{56}

\textbf{簡文作撫軍時，嘗與桓宣武俱入朝，更相讓在前，宣武不得已而先之，因曰：「伯也執殳，為王前驅。」}{\footnotesize 衛詩也。殳長一丈二尺，無刃。}\textbf{簡文曰：「所謂無小無大，從公于邁。」}

\subsection*{57}

\textbf{顧悅與簡文同年，而髮蚤白，}{\footnotesize \textbf{中興書}曰悅，字君叔，晉陵人，初為殷浩揚州別駕，浩卒，上疏理浩，或諫以浩為太宗所廢，必不依許，悅固爭之，浩果得申，物論稱之，後至尚書左丞。}\textbf{簡文曰：「卿何以先白？」對曰：「蒲柳之姿，望秋而落，松柏之質，經霜彌茂。」}{\footnotesize \textbf{顧凱之}為父傳曰君以直道陵遲於世，入見王，王髮無二毛，而君已斑白，問君年，乃曰「卿何偏蚤白」，君曰「松柏之姿，經霜猶茂，臣蒲柳之質，望秋先零，受命之異也」，王稱善久之。}

\subsection*{58}

\textbf{桓公入峽，絕壁天懸，騰波迅急，}{\footnotesize \textbf{晉陽秋}曰溫以永和二年率所領七千餘人伐蜀，拜表輒行。}\textbf{迺歎曰：「既為忠臣，不得為孝子，如何？」}{\footnotesize \textbf{漢書}曰王陽為益州刺史，行部至邛僰九折阪，歎曰「奉先人遺體，奈何數乘此險」，以病去官，後王尊為刺史，至其阪，問吏曰「非王陽所畏之道邪」，吏曰「是」，叱其馭曰「驅之！王陽為孝子，王尊為忠臣」。}

\subsection*{59}

\textbf{初，熒惑入太微，尋廢海西，}{\footnotesize \textbf{晉陽秋}曰泰和六年閏十月，熒惑守太微端門，十一月，大司馬桓溫廢帝為海西公。\textbf{晉安帝紀}曰桓溫於枋頭奔敗，知民望之去也，乃屠袁真於壽陽，既而謂郗超曰「足以雪枋頭之恥乎」，超曰「未厭有識之情也，公六十之年，敗於大舉，不建高世之勳，未足以鎮厭民望」，因說溫以廢立之事，時溫夙有此謀，深納超言，遂廢海西。}\textbf{簡文登阼，復入太微，帝惡之，}{\footnotesize \textbf{徐廣晉紀}曰咸安元年十二月，熒惑逆行入太微，至二年七月猶在焉，帝懲海西之事，心甚憂之。}\textbf{時郗超為中書在直，}{\footnotesize \textbf{中興書}曰超，字景興，高平人，司空愔之子也，少而卓犖不羈，有曠世之度，累遷中書郎、司徒左長史。}\textbf{引超入曰：「天命脩短，故非所計，政當無復近日事不？」超曰：「大司馬方將外固封疆，內鎮社稷，必無若此之慮，臣為陛下以百口保之。」帝因誦庾仲初詩}{\footnotesize 庾闡從征詩也。}\textbf{曰：「志士痛朝危，忠臣哀主辱。」聲甚悽厲，郗受假還東，帝曰：「致意尊公，家國之事，遂至於此，由是身不能以道匡衛，思患預防，愧歎之深，言何能喻。」因泣下流襟。}{\footnotesize \textbf{續晉陽秋}曰帝外厭彊臣，憂憤不得志，在位二年而崩。}

\subsection*{60}

\textbf{簡文在暗室中坐，召宣武，宣武至，問：「上何在？」簡文曰：「某在斯。」時人以為能。}{\footnotesize \textbf{論語}曰師冕見，及階，子曰「階也」，及席，子曰「席也」，皆坐，子告之曰「某在斯，某在斯」。\textbf{注}歷告坐中人也。}

\subsection*{61}

\textbf{簡文入華林園，顧謂左右曰：「會心處不必在遠，翳然林水，便自有濠濮間想也，}{\footnotesize 濠濮，二水名也。\textbf{莊子}曰莊子與惠子游濠梁水上，莊子曰「鯈魚出游從容，是魚樂也」，惠子曰「子非魚，安知魚之樂邪」，莊子曰「子非我，安知我之不知魚之樂也」。莊周釣於濮水，楚王使二大夫造焉，曰「願以境內累莊子」，莊子持竿不顧，曰「吾聞楚有神龜者，死已三千年矣，巾笥而藏於廟，此寧曳尾於塗中，寧留骨而貴乎」，二大夫曰「寧曳尾於塗中」，莊子曰「往矣，吾亦寧曳尾塗中」。}\textbf{不覺鳥獸禽魚，自來親人。」}

\subsection*{62}

\textbf{謝太傅語王右軍曰：「中年傷於哀樂，與親友別，輒作數日惡。」王曰：}{\footnotesize \textbf{文字志}曰王羲之，字逸少，琅邪臨沂人，父曠，淮南太守，羲之少朗拔，為叔父廙所賞，善草隸，累遷江州刺史、右軍將軍、會稽內史。}\textbf{「年在桑榆，自然至此，正賴絲竹陶寫，恆恐兒輩覺，損欣樂之趣。」}

\subsection*{63}

\textbf{支道林常養數匹馬，或言道人畜馬不韻，支曰：「貧道重其神駿。」}{\footnotesize \textbf{高逸沙門傳}曰支遁，字道林，河內林慮人，或曰陳留人，本姓關氏，少而任心獨往，風期高亮，家世奉法，嘗於餘杭山沈思道行，泠然獨暢，年二十五始釋形入道，年五十三終於洛陽。}

\subsection*{64}

\textbf{劉尹與桓宣武共聽講禮記，桓云：「時有入心處，便覺咫尺玄門。」劉曰：「此未關至極，自是金華殿之語。」}{\footnotesize \textbf{漢書敘傳}曰班伯少受詩於師丹，大將軍王鳳薦伯於成帝，宜勸學，召見宴暱，拜為中常侍，時上方向學，鄭寬中、張禹朝夕入說尚書、論語於金華殿，詔伯受之。}

\subsection*{65}

\textbf{羊秉為撫軍參軍，少亡，有令譽，夏侯孝若為之敘，極相讚悼，}{\footnotesize \textbf{羊秉敘}曰秉，字長達，太山平陽人，漢南陽太守續曾孫，大父魏郡府君，即車騎掾元子也，府君夫人鄭氏無子，乃養秉，齠齔而佳，小心敬慎，十歲而鄭夫人薨，秉思容盡哀，俄而公府掾及夫人並卒，秉群從父率禮相承，人不閒其親，雍雍如也，仕參撫軍將軍事，將奮千里之足，揮沖天之翼，惜乎春秋三十有二而卒，昔罕虎死，子産以為無與為善，自夫子之沒，有子産之歎矣！亡後有子男又不育，是何行善而禍繁也，豈非司馬生之所惑歟？}\textbf{羊權為黃門侍郎，侍簡文坐，帝問曰：「夏侯湛}{\footnotesize 別見。}\textbf{作羊秉敘，絕可想，是卿何物，有後不？」}{\footnotesize \textbf{羊氏譜}曰權，字道輿，徐州刺史悅之子也，仕至尚書左丞。}\textbf{權潸然對曰：「亡伯令問夙彰，而無有繼嗣，雖名播天聽，然胤絕聖世。」帝嗟慨久之。}

\subsection*{66}

\textbf{王長史與劉真長別後相見，}{\footnotesize \textbf{王長史別傳}曰濛，字仲祖，太原晉陽人，其先出自周室，經漢魏，世為大族，祖父佐，北軍中候，父訥，葉令，濛神氣清韶，年十餘歲，放邁不群，弱冠檢尚，風流雅正，外絕榮競，內寡私欲，辟司徒掾、中書郎，以后父贈光祿大夫。}\textbf{王謂劉曰：「卿更長進。」答曰：「此若天之自高耳。」}{\footnotesize \textbf{語林}曰仲祖語真長曰「卿近大進」，劉曰「卿仰看邪」，王問何意，劉曰「不爾，何由測天之高也」。}

\subsection*{67}

\textbf{劉尹云：「人想王荊産佳，此想長松下當有清風耳。」}{\footnotesize 荊産，王徽小字也。\textbf{王氏譜}曰徽，字幼仁，琅邪人，祖父乂，平北將軍，父澄，荊州刺史，徽歷尚書郎、右軍司馬。}

\subsection*{68}

\textbf{王仲祖聞蠻語不解，茫然曰：「若使介葛盧來朝，故當不昧此語。」}{\footnotesize \textbf{春秋傳}曰介葛盧來朝魯，聞牛鳴，曰「是生三犧，皆用之矣，其音云」，問之而信。\textbf{杜預}注曰介，東夷國，葛盧，其君名也。}

\subsection*{69}

\textbf{劉真長為丹陽尹，許玄度出都就劉宿，}{\footnotesize \textbf{續晉陽秋}曰許詢，字玄度，高陽人，魏中領軍允玄孫，總角秀惠，眾稱神童，長而風情簡素，司徒掾辟，不就，蚤卒。}\textbf{牀帷新麗，飲食豐甘，許曰：「若保全此處，殊勝東山。」劉曰：「卿若知吉凶由人，吾安得不保此。」}{\footnotesize \textbf{春秋傳}曰吉凶無門，惟人所召。}\textbf{王逸少在坐曰：「令巢許遇稷契，當無此言。」二人並有愧色。}

\subsection*{70}

\textbf{王右軍與謝太傅共登冶城，}{\footnotesize \textbf{揚州記}曰冶城，吳時鼓鑄之所，吳平，猶不廢，王茂弘所治也。}\textbf{謝悠然遠想，有高世之志，王謂謝曰：「夏禹勤王，手足胼胝，}{\footnotesize \textbf{帝王世紀}曰禹治洪水，手足胼胝，世傳禹病偏枯，足不相過，今稱禹步是也。}\textbf{文王旰食，日不暇給，}{\footnotesize \textbf{尚書}曰文王自朝至于日昃，不遑暇食。}\textbf{今四郊多壘，}{\footnotesize \textbf{禮記}曰四郊多壘，卿大夫之辱也。}\textbf{宜人人自效，而虛談廢務，浮文妨要，恐非當今所宜。」謝答曰：「秦任商鞅，二世而亡，}{\footnotesize \textbf{戰國策}曰衛鞅，衛諸庶孽子也，名鞅，姓公孫氏，少好刑名學，為秦孝公相，封於商。}\textbf{豈清言致患邪？」}

\subsection*{71}

\textbf{謝太傅寒雪日內集，與兒女講論文義，俄而雪驟，公欣然曰：「白雪紛紛何所似？」兄子胡兒曰：}{\footnotesize 胡兒，謝朗小字也。\textbf{續晉陽秋}曰朗，字長度，安次兄據之長子，安蚤知之，文義艷發，名亞於玄，仕至東陽太守。}\textbf{「撒鹽空中差可擬。」兄女曰：「未若柳絮因風起。」公大笑樂，即公大兄無奕女，左將軍王凝之妻也。}{\footnotesize \textbf{王氏譜}曰凝之，字叔平，右將軍羲之第二子也，歷江州刺史、左將軍、會稽內史。\textbf{晉安帝紀}曰凝之事五斗米道，孫恩之攻會稽，凝之謂民吏曰「不須備防，吾已請大道，許遣鬼兵相助，賊自破矣」，既不設備，遂為恩所害。\textbf{婦人集}曰謝夫人名道蘊，有文才，所著詩賦誄頌傳於世。}

\subsection*{72}

\textbf{王中郎令伏玄度、習鑿齒}{\footnotesize \textbf{王中郎傳}曰坦之，字文度，太原晉陽人，祖東海太守承，清淡平遠，父述，貞貴簡正，坦之器度淳深，孝友天至，譽輯朝野，標的當時，累遷侍中、中書令，領北中郎將、徐兗二州刺史。\textbf{中興書}曰伏滔，字玄度，平昌安丘人，少有才學，舉秀才，大司馬桓溫參軍，領大著作、掌國史、遊擊將軍，卒。習鑿齒，字彥威，襄陽人，少以文稱，善尺牘，桓溫在荊州，辟為從事，歷治中、別駕，遷滎陽太守。}\textbf{論青楚人物，}{\footnotesize \textbf{滔集}載其論略曰滔以春秋時鮑叔、管仲、隰朋、召忽、輪扁、甯戚、麥丘人、逢丑父、晏嬰、涓子，戰國時公羊高、孟軻、鄒衍、田單、荀卿、鄒奭、莒大夫、田子方、檀子、魯連、淳于髡、盼子、田光、顏歜、黔子、於陵子仲、王叔、即墨大夫，前漢時伏徵君、終軍、東郭先生、叔孫通、萬石君、東方朔、安期先生，後漢時大司徒、伏三老、江革、逢萌、禽慶、承幼子、徐防、薛方、鄭康成、周孟玉、劉祖榮、臨孝存、侍其元矩、孫賓碩、劉仲謀、劉公山、王儀伯、郎宗、禰正平、劉成國，魏時管幼安、邴根矩、華子魚、徐偉長、任昭先、伏高陽，此皆青士有才德者也，鑿齒以神農生於黔中，邵南詠其美化，春秋稱其多才，漢廣之風，不同雞鳴之篇，子文、叔敖，羞與管仲比德，接輿之歌鳳兮，漁父之詠滄浪，漢陰丈人之折子貢，市南宜僚、屠羊說之不為利回，魯仲連不及老萊夫妻，田光之於屈原，鄧禹、卓茂無敵於天下，管幼安不勝龐公，龐士元不推華子魚，何、鄧二尚書獨步於魏朝，樂令無對於晉世，昔伏羲葬南郡，少昊葬長沙，舜葬零陵，比其人則準的如此，論其土則群聖之所葬，考其風則詩人之所歌，尋其事則未有赤眉、黃巾之賊，此何如青州邪？滔與相往反，鑿齒無以對也。}\textbf{臨成，以示韓康伯，康伯都無言，王曰：「何故不言？」韓曰：「無可無不可。」}{\footnotesize \textbf{馬融注論語}曰惟義所在。}

\subsection*{73}

\textbf{劉尹云：「清風朗月，輒思玄度。」}{\footnotesize \textbf{晉中興士人書}曰許珣能清言，于時士人皆欽慕仰愛之。}

\subsection*{74}

\textbf{荀中郎在京口，}{\footnotesize \textbf{晉陽秋}曰荀羡，字令則，潁川人，光祿大夫崧之子也，清和有識裁，少以主壻為駙馬都尉，是時殷浩參謀百揆，引羡為援，頻莅義興、吳郡，超授北中郎將、徐州刺史，以蕃屏焉。\textbf{中興書}曰羡年二十八，出為徐兗二州，中興方伯之少，未有若羡者也。}\textbf{登北固望海云：}{\footnotesize \textbf{南徐州記}曰城西北有別嶺入江，三面臨水，高數十丈，號曰北固。}\textbf{「雖未覩三山，便自使人有凌雲意，若秦漢之君，必當褰裳濡足。」}{\footnotesize \textbf{史記封禪書}曰蓬萊、方丈、瀛洲，此三山世傳在海中，去人不遠，嘗有至者，言諸仙人不死藥在焉，黃金白銀為宮闕，草物禽獸盡白，望之如雲，及至，反居水下，欲到，即風引船而去，終莫能至，秦始皇登會稽，並海上，冀遇三神山之奇藥，漢武帝既封泰山，無風雨變至，方士更言蓬萊諸藥可得，於是上欣然東至海，冀獲蓬萊者。}

\subsection*{75}

\textbf{謝公云：「賢聖去人，其間亦邇。」子姪未之許，公歎曰：「若郗超聞此語，必不至河漢。」}{\footnotesize \textbf{超別傳}曰超精於理義，沙門支道林以為一時之俊。\textbf{莊子}曰肩吾問於連叔曰「吾聞言於接輿，大而無當，往而不反，怪怖其言，猶河漢而無極也」。}

\subsection*{76}

\textbf{支公好鶴，住剡東卬山，}{\footnotesize \textbf{支公書}曰山去會稽二百里。}\textbf{有人遺其雙鶴，少時，翅長欲飛，支意惜之，乃鎩其翮，鶴軒翥不能復飛，乃反顧翅垂頭，視之如有懊喪意，林曰：「既有凌霄之姿，何肯為人作耳目近玩？」養令翮成，置使飛去。}

\subsection*{77}

\textbf{謝中郎經曲阿後湖，問左右：「此是何水？」}{\footnotesize \textbf{中興書}曰謝萬，字萬石，太傅安弟也，才氣高俊，蚤知名，歷吏部郎、西中郎將、豫州刺史、散騎常侍。}\textbf{答曰：「曲阿湖。」}{\footnotesize \textbf{太康地記}曰曲阿，本名雲陽，秦始皇以有王氣，鑿地阬山以敗其勢，截其直道，使其阿曲，故曰曲阿也，吳還為雲陽，今復名曲阿。}\textbf{謝曰：「故當淵注渟著，納而不流。」}

\subsection*{78}

\textbf{晉武帝毎餉山濤恆少，謝太傅}{\footnotesize 安也。}\textbf{以問子弟，車騎}{\footnotesize 玄也。}\textbf{答曰：「當由欲者不多，而使與者忘少。」}{\footnotesize \textbf{謝車騎家傳}曰玄，字幼度，鎮西奕第三子也，神理明俊，善微言，叔父太傅嘗與子姪燕集，問「武帝任山公以三事，任以官人，至於賜予，不過斤合，當有旨不」，玄答有辭致也。}

\subsection*{79}

\textbf{謝胡兒語庾道季：}{\footnotesize 道季，庾龢小字。\textbf{徐廣晉紀}曰龢，字道季，太尉亮子也，風情率悟，以文談致稱於時，歷仕至丹陽尹，兼中領軍。}\textbf{「諸人莫當就卿談，可堅城壘。」庾曰：「若文度來，我以偏師待之，康伯來，濟河焚舟。」}{\footnotesize \textbf{春秋傳}曰秦伯伐晉，濟河焚舟。\textbf{杜預}曰示必死。}

\subsection*{80}

\textbf{李弘度常歎不被遇，}{\footnotesize \textbf{中興書}曰李充，字弘度，江夏郢人也，祖康、父矩皆有美名，充初辟丞相掾、記室參軍，以貧，求剡縣，遷大著作、中書郎。}\textbf{殷揚州}{\footnotesize 殷浩別見。}\textbf{知其家貧，問：「君能屈志百里不？」李答曰：「北門之歎，久已上聞，}{\footnotesize 衛詩北門，刺仕不得志也。}\textbf{窮猿奔林，豈暇擇木？」遂授剡縣。}

\subsection*{81}

\textbf{王司州至吳興印渚中看，}{\footnotesize \textbf{王胡之別傳}曰胡之，字脩齡，琅邪臨沂人，王廙之子也，歷吳興太守，徵侍中、丹陽尹、祕書監，並不就，拜使持節、都督司州諸軍事、西中郎將、司州刺史。\textbf{吳興記}曰於潛縣東七十里有印渚，渚傍有白石山，峻壁四十丈，印渚蓋眾溪之下流也，印渚已上至縣，悉石瀨惡道，不可行船，印渚已下，水道無險，故行旅集焉。}\textbf{歎曰：「非惟使人情開滌，亦覺日月清朗。」}

\subsection*{82}

\textbf{謝萬作豫州都督，新拜，當西之都邑，相送累日，謝疲頓，於是高侍中往，}{\footnotesize \textbf{中興書}曰高崧，字茂琰，廣陵人，父悝，光祿大夫，崧少好學，善史傳，累遷吏部郎、侍中，以公累免官。}\textbf{徑就謝坐，因問：「卿今仗節方州，當疆理西蕃，何以為政？」謝粗道其意，高便為謝道形勢，作數百語，謝遂起坐，高去後，謝追曰：「阿酃故粗有才具。」}{\footnotesize 阿酃，崧小字也。}\textbf{謝因此得終坐。}

\subsection*{83}

\textbf{袁彥伯為謝安南司馬，}{\footnotesize 安南，謝奉，別見。}\textbf{都下諸人送至瀨鄉，將別，既自悽惘，歎曰：「江山遼落，居然有萬里之勢。」}{\footnotesize \textbf{續晉陽秋}曰袁宏，字彥伯，陳郡人，魏郎中令煥六世孫也，祖猷，侍中，父勖，臨汝令，宏起家建威參軍、安南司馬記室，太傅謝安賞宏機捷辯速，自吏部郎出為東陽郡，乃祖之於冶亭，時賢皆集，安欲卒迫試之，執手將別，顧左右取一扇而贈之，宏應聲答曰「輒當奉揚仁風，慰彼黎庶」，合坐歎其要捷，性直亮，故位不顯也，在郡卒。}

\subsection*{84}

\textbf{孫綽賦遂初，築室畎川，自言見止足之分，}{\footnotesize \textbf{中興書}曰綽，字興公，太原中都人，少以文稱，歷太學博士、大著作、散騎常侍。\textbf{遂初賦敘}曰余少慕老莊之道，仰其風流久矣，卻感於陵賢妻之言，悵然悟之，乃經始東山，建五畝之宅，帶長阜，倚茂林，孰與坐華幕、擊鍾鼓者同年而語其樂哉。}\textbf{齋前種一株松，恆自手壅治之，高世遠時亦鄰居，}{\footnotesize 世遠，高柔字也，別見。}\textbf{語孫曰：「松樹子非不楚楚可憐，但永無棟梁用耳。」孫曰：「楓柳雖合抱，亦何所施？」}

\subsection*{85}

\textbf{桓征西治江陵城甚麗，}{\footnotesize \textbf{盛弘之荊州記}曰荊州城臨漢江，臨江王所治，王被徵，出城北門而車軸折，父老泣曰「吾王去不還矣」，從此不開北門。}\textbf{會賓僚出江津望之，云：「若能目此城者有賞。」顧長康時為客，在坐，因曰：「遙望層城，丹樓如霞。」桓即賞以二婢。}

\subsection*{86}

\textbf{王子敬語王孝伯曰：「羊叔子自復佳耳，然亦何與人事？}{\footnotesize \textbf{晉諸公贊}曰羊祜，字叔子，太山平陽人也，世長吏二千石，至祜九世，以清德稱，為兒時，游汶濱，有行父止而觀焉，歎息曰「處士大好相，善為之，未六十，當有重功於天下，即富貴，無相忘」，遂去，莫知所在，累遷都督荊州諸軍事，自在南夏，吳人說服，稱曰羊公，莫敢名者，南州人聞公喪，號哭罷市。}\textbf{故不如銅雀臺上妓。」}{\footnotesize \textbf{魏武遺令}曰以吾妾與妓人皆著銅雀臺上，施六尺牀繐帷，月朝十五日，輒使向帳作伎。}

\subsection*{87}

\textbf{林公見東陽長山曰：「何其坦迤。」}{\footnotesize \textbf{會稽土地志}曰山靡迤而長，縣因山得名。}

\subsection*{88}

\textbf{顧長康從會稽還，人問山川之美，顧云：「千巖競秀，萬壑爭流，草木蒙籠其上，若雲興霞蔚。」}{\footnotesize \textbf{丘淵之文章錄}曰顧愷之，字長康，晉陵人，父說，尚書左丞，愷之義熙初為散騎常侍。}

\subsection*{89}

\textbf{簡文崩，孝武年十餘歲立，至暝不臨，}{\footnotesize \textbf{宋明帝文章志}曰孝武皇帝諱昌明，簡文第三子也，初，簡文觀讖書曰「晉氏阼盡昌明」，及帝誕育，東方始明，故因生時以為諱，而相與忘告簡文，問之，乃以諱對，簡文流涕曰「不意我家昌明便出」，帝聰惠，推賢任才，年三十五崩。}\textbf{左右啓：「依常應臨。」帝曰：「哀至則哭，何常之有？」}

\subsection*{90}

\textbf{孝武將講孝經，謝公兄弟與諸人私庭講習，}{\footnotesize \textbf{續晉陽秋}曰寧康三年九月九日，帝講孝經，僕射謝安侍坐，吏部尚書陸納、兼侍中卞耽讀，黃門侍郎謝石、吏部袁宏兼執經，中書郎車胤、丹陽尹王溫摘句。}\textbf{車武子難苦問謝，}{\footnotesize 車胤別見。}\textbf{謂袁羊曰：「不問則德音有遺，多問則重勞二謝。」}{\footnotesize 袁羊，喬小字也。\textbf{袁氏家傳}曰喬，字彥升，陳郡人，父瓌，光祿大夫，喬歷尚書郎、江夏相，從桓溫平蜀，封湘西伯、益州刺史。}\textbf{袁曰：「必無此嫌。」車曰：「何以知爾？」袁曰：「何嘗見明鏡疲於屢照、清流憚於惠風？」}

\subsection*{91}

\textbf{王子敬云：「從山陰道上行，}{\footnotesize \textbf{會稽土地志}曰邑在山陰，故以名焉。}\textbf{山川自相映發，使人應接不暇，若秋冬之際，尤難為懷。」}{\footnotesize \textbf{會稽郡記}曰會稽境特多名山水，峰崿隆峻，吐納雲霧，松栝楓柏，擢榦竦條，潭壑鏡徹，清流瀉注，王子敬見之曰「山水之美，使人應接不暇」。}

\subsection*{92}

\textbf{謝太傅問諸子姪：「子弟亦何預人事，而正欲使其佳？」諸人莫有言者，車騎答曰：}{\footnotesize 謝玄。}\textbf{「譬如芝蘭玉樹，欲使其生於階庭耳。」}

\subsection*{93}

\textbf{道壹道人好整飾音辭，}{\footnotesize \textbf{王珣遊嚴陵瀨詩敘}曰道壹，姓竺氏，名德。\textbf{沙門題目}曰道壹文鋒富贍，孫綽為之贊曰「馳騁遊說，言固不虛，惟茲壹公，綽然有餘，譬若春圃，載芬載敷，條柯猗蔚，枝榦扶疏」。}\textbf{從都下還東山，經吳中，已而會雪下，未甚寒，諸道人問在道所經，壹公曰：「風霜固所不論，乃先集其慘澹，郊邑正自飄瞥，林岫便已皓然。」}

\subsection*{94}

\textbf{張天錫為涼州刺史，稱制西隅，既為苻堅所禽，用為侍中，後於壽陽俱敗，至都，}{\footnotesize \textbf{張資涼州記}曰天錫，字純嘏，安定烏氏人，張耳後也，曾祖軌，永嘉中為涼州刺史，值京師大亂，遂據涼土，天錫簒位，自立為涼州牧，苻堅使將姚萇攻沒涼州，天錫歸長安，堅以為侍中、比部尚書、歸義侯，從堅至壽陽，堅軍敗，遂南歸，拜散騎常侍、西平公。\textbf{中興書}曰天錫後以貧拜廬江太守，薨，贈侍中。}\textbf{為孝武所器，毎入言論，無不竟日，頗有嫉己者，於坐問張：「北方何物可貴？」張曰：「桑椹甘香，鴟鴞革響，}{\footnotesize \textbf{詩魯頌}曰翩彼飛鴞，集于泮林，食我桑椹，懷我好音。}\textbf{淳酪養性，人無嫉心。」}{\footnotesize \textbf{西河舊事}曰河西牛羊肥，酪過精好，但寫酪置革上，都不解散也。}

\subsection*{95}

\textbf{顧長康拜桓宣武墓，作詩云：「山崩溟海竭，魚鳥將何依。」}{\footnotesize \textbf{宋明帝文章志}曰愷之為桓溫參軍，甚被親暱。}\textbf{人問之曰：「卿憑重桓乃爾，哭之狀其可見乎？」顧曰：「鼻如廣莫長風，眼如懸河決溜。」}{\footnotesize \textbf{春秋考異郵}曰距不周風四十五日，廣莫風至，廣莫者，精大備也，蓋北風也，一曰寒風。}\textbf{或曰：「聲如震雷破山，涙如傾河注海。」}

\subsection*{96}

\textbf{毛伯成既負其才氣，常稱：「寧為蘭摧玉折，不作蕭敷艾榮。」}{\footnotesize \textbf{征西寮屬名}曰毛玄，字伯成，潁川人，仕至征西行軍參軍。}

\subsection*{97}

\textbf{范甯作豫章，}{\footnotesize \textbf{中興書}曰甯，字武子，慎陽縣人，博學通覽，累遷中書郎、豫章太守。}\textbf{八日請佛有板，眾僧疑，或欲作答，有小沙彌在坐末曰：「世尊默然，則為許可。」眾從其義。}

\subsection*{98}

\textbf{司馬太傅齋中夜坐，}{\footnotesize \textbf{孝文王傳}曰王諱道子，簡文皇帝第五子也，封會稽王，領司徒、揚州刺史，進太傅，為桓玄所害，贈丞相。}\textbf{于時天月明淨，都無纖翳，太傅歎以為佳，謝景重在坐，}{\footnotesize \textbf{續晉陽秋}曰謝重，字景重，陳郡人，父朗，東陽太守，重明秀有才會，終驃騎長史。}\textbf{答曰：「意謂乃不如微雲點綴。」太傅因戲謝曰：「卿居心不淨，乃復強欲滓穢太清邪？」}

\subsection*{99}

\textbf{王中郎甚愛張天錫，問之曰：「卿觀過江諸人，經緯江左，軌轍有何偉異？後來之彥，復何如中原？」張曰：「研求幽邃，自王、何以還，因時脩制，荀、樂之風。」}{\footnotesize 荀顗、荀勖脩定法制，樂則未聞。}\textbf{王曰：「卿知見有餘，何故為苻堅所制？」}{\footnotesize \textbf{張資涼州記}曰天錫明鑒穎發，英聲少著。}\textbf{答曰：「陽消陰息，故天步屯蹇，否剝成象，豈足多譏？」}

\subsection*{100}

\textbf{謝景重女適王孝伯兒，二門公甚相愛美，}{\footnotesize \textbf{謝氏譜}曰重女月鏡，適王恭子愔之。}\textbf{謝為太傅長史，被彈，王即取作長史，帶晉陵郡，太傅已構嫌孝伯，不欲使其得謝，還取作咨議，外示縶維，而實以乖間之，及孝伯敗後，太傅繞東府城行散，}{\footnotesize \textbf{丹陽記}曰東府城西，有簡文為會稽王時第，東則孝文王道子府，道子領揚州，仍住先舍，故俗稱東府。}\textbf{僚屬悉在南門要望候拜，時謂謝曰：「王甯異謀，}{\footnotesize 阿甯，王恭小字也。}\textbf{云是卿為其計。」謝曾無懼色，斂笏對曰：「樂彥輔有言，豈以五男易一女？」太傅善其對，因舉酒勸之曰：「故自佳，故自佳。」}

\subsection*{101}

\textbf{桓玄義興還後，見司馬太傅，太傅已醉，坐上多客，問人云：「桓溫來欲作賊，如何？」}{\footnotesize \textbf{晉安帝紀}曰溫在姑孰，諷朝廷求九錫，謝安使吏部郎袁宏具其草，以示僕射王彪之，彪之作色曰「丈夫豈可以此事語人邪」，安徐問其計，彪之曰「聞其疾已篤，且可緩其事」，安從之，故不行。}\textbf{桓玄伏不得起，謝景重時為長史，舉板答曰：「故宣武公黜昏暗，登聖明，功超伊霍，紛紜之議，裁之聖鑒。」太傅曰：「我知，我知。」即舉酒云：「桓義興，勸卿酒。」桓出謝過。}{\footnotesize \textbf{檀道鸞}論之曰道子可謂易於由言，謝重能解紛紜矣。}

\subsection*{102}

\textbf{宣武移鎮南州，制街衢平直，人謂王東亭曰：}{\footnotesize \textbf{王司徒傳}曰王珣，字元琳，丞相導之孫、領軍洽之子也，少以清秀稱，大司馬桓溫辟為主簿，從討袁真，封交趾望海縣東亭侯，累遷尚書左僕射、領選，進尚書令。}\textbf{「丞相初營建康，無所因承，而制置紆曲，方此為劣。」}{\footnotesize \textbf{晉陽秋}曰蘇峻既誅，大事克平之後，都邑殘荒，溫嶠議徙都豫章，以即豐全，朝士及三吳豪傑謂可遷都會稽，王導獨謂「不宜遷都，建業，往之秣陵，古者既有帝王所治之表，又孫仲謀、劉玄德俱謂是王者之宅，今雖凋殘，宜修勞來旋定之道，鎮靜群情，且百堵皆作，何患不克復乎」，終至康寧，導之策也。}\textbf{東亭曰：「此丞相乃所以為巧，江左地促，不如中國，若使阡陌條暢，則一覽而盡，故紆餘委曲，若不可測。」}

\subsection*{103}

\textbf{桓玄詣殷荊州，殷在妾房晝眠，左右辭不之通，桓後言及此事，殷云：「初不眠，縱有此，豈不以賢賢易色也？」}{\footnotesize \textbf{孔安國注論語}曰言以好色之心好賢人則善。}

\subsection*{104}

\textbf{桓玄問羊孚：}{\footnotesize \textbf{羊氏譜}曰孚，字子道，泰山人，祖楷，尚書郎，父綏，中書郎，孚歷太學博士、州別駕、太尉參軍，年四十六卒。}\textbf{「何以共重吳聲？」羊曰：「當以其妖而浮。」}

\subsection*{105}

\textbf{謝混問羊孚：「何以器舉瑚璉？」}{\footnotesize \textbf{晉安帝紀}曰混，字叔源，陳郡人，司空琰少子也，文學砥礪立名，累遷中書令、尚書左僕射，坐黨劉毅伏誅。\textbf{論語}子貢問曰「賜也何如」，子曰「汝器也」，曰「何器也」，曰「瑚璉也」。\textbf{鄭玄}注曰黍稷器，夏曰瑚，殷曰璉。}\textbf{羊曰：「故當以為接神之器。」}

\subsection*{106}

\textbf{桓玄既簒位，後御牀微陷，群臣失色，侍中殷仲文進曰：}{\footnotesize \textbf{續晉陽秋}曰仲文，字仲文，陳郡人，祖融，太常，父康，吳興太守，仲文聞玄平京邑，棄郡投焉，玄甚說之，引為咨議參軍，時王謐見禮而不親，卞範之被親而少禮，其寵遇隆重，兼於王、卞矣，及玄簒位，以佐命親貴，厚自封崇，輿馬器服，窮極綺麗，後房妓妾數十，絲竹不絕音，性甚貪吝，多納賄賂，家累千金，常若不足，玄既敗，先投義軍，累遷侍中、尚書，以罪伏誅。}\textbf{「當由聖德淵重，厚地所以不能載。」時人善之。}

\subsection*{107}

\textbf{桓玄既簒位，將改置直館，問左右：「虎賁中郎省，應在何處？」有人答曰：「無省。」當時殊忤旨，問：「何以知無？」答曰：「潘岳秋興賦敘曰『余兼虎賁中郎將，寓直散騎之省』。」}{\footnotesize 岳別見。其\textbf{賦敘}曰晉十有四年，余年三十二，始見二毛，以太尉掾兼虎賁中郎將，寓直散騎之省，高閣連雲，陽景罕曜，僕野人也，猥廁朝列，譬猶池魚籠鳥，有江湖山藪之思，於是染翰操紙，慨然而賦，于時秋至，故以秋興命篇。}\textbf{玄咨嗟稱善。}{\footnotesize \textbf{劉謙之晉紀}曰玄欲復虎賁中郎將，疑應直與不，訪之僚佐，咸莫能定，參軍劉簡之對曰「昔潘岳秋興賦敘云『余兼虎賁中郎將，寓直於散騎之省』，以此言之，是應直也」，玄懽然從之。此語微異，又答者未知姓名，故詳載之。}

\subsection*{108}

\textbf{謝靈運好戴曲柄笠，}{\footnotesize \textbf{丘淵之新集錄}曰靈運，陳郡陽夏人，祖玄，車騎將軍，父渙，祕書郎，靈運歷祕書監、侍中、臨川內史，以罪伏誅。}\textbf{孔隱士謂曰：「卿欲希心高遠，何不能遺曲蓋之貌？」}{\footnotesize \textbf{宋書}曰孔淳之，字彥深，魯國人，少以辭榮就約，徵聘無所就，元嘉初，散騎郎徵，不到，隱上虞山。}\textbf{謝答曰：「將不畏影者未能忘懷。」}{\footnotesize \textbf{莊子}云漁父謂孔子曰「人有畏影惡跡而去之走者，舉足逾數而跡逾多，走逾疾而影不離，自以尚遲，疾走不休，絕力而死，不知處陰以休影，處靜以息跡，愚亦甚矣！子脩心守真，還以物與人，則無異矣，不脩身而求之人，不亦外事者乎」。}