\chapter{紕漏第三十四}

\subsection*{1}

\textbf{王敦初尚主，}{\footnotesize 敦尚武帝女舞陽公主，字脩褘。}\textbf{如廁，見漆箱盛乾棗，本以塞鼻，王謂廁上亦下果，食遂至盡，既還，婢擎金澡盤盛水，瑠璃盌盛澡豆，因倒著水中而飲之，謂是乾飯，群婢莫不掩口而笑之。}

\subsection*{2}

\textbf{元皇初見賀司空，言及吳時事，問：「孫皓燒鋸截一賀頭，是誰？」司空未得言，元皇自憶曰：「是賀劭。」}{\footnotesize 劭即循父也。皓凶暴驕矜，劭上書切諫，皓深恨之，親近憚劭貞正，譖云謗毀國事，被詰責，後還復職，劭中惡風，口不能言語，皓疑劭託疾，收付酒藏，考掠千數，卒無一言，鋸殺之。}\textbf{司空流涕曰：「臣父遭遇無道，創巨痛深，無以仰答明詔。」}{\footnotesize \textbf{禮記}創巨者其日久，痛深者其愈遲。}\textbf{元皇愧慙，三日不出。}

\subsection*{3}

\textbf{蔡司徒渡江，見彭蜞，大喜曰：「蟹有八足，加以二螯。」令烹之，既食，吐下委頓，方知非蟹，後向謝仁祖說此事，謝曰：「卿讀爾雅不熟，幾為勸學死。」}{\footnotesize \textbf{大戴禮勸學篇}曰蟹二螯八足，非蛇蟺之穴無所寄託者，用心躁也。故蔡邕為勸學章取義焉。\textbf{爾雅}曰螖蠌小者勞。即彭蜞也，似蟹而小，今彭蜞小於蟹，而大於彭螖，即爾雅所謂螖蠌也，然此三物皆八足二螯，而狀甚相類，蔡謨不精其小大，食而致弊，故謂讀爾雅不熟也。}

\subsection*{4}

\textbf{任育長年少時甚有令名，武帝崩，選百二十挽郎，一時之秀彥，育長亦在其中，王安豐選女壻，從挽郎搜其勝者，且擇取四人，任猶在其中，童少時神明可愛，時人謂育長影亦好，自過江，便失志，王丞相請先度時賢共至石頭迎之，猶作疇日相待，一見便覺有異，坐席竟，下飲，便問人云：「此為茶、為茗？」覺有異色，乃自申明云：「向問飲為熱、為冷耳。」嘗行從棺邸下度，流涕悲哀，王丞相聞之曰：「此是有情癡。」}{\footnotesize \textbf{晉百官名}曰任瞻，字育長，樂安人，父琨，少府卿，瞻歷謁者僕射、都尉、天門太守。}

\subsection*{5}

\textbf{謝虎子嘗上屋熏鼠，}{\footnotesize 虎子，據小字。據，字玄道，尚書裒第二子，年三十三亡。}\textbf{胡兒既無由知父為此事，聞人道「癡人有作此者」，戲笑之，時道此非復一過，太傅既了己之不知，因其言次，語胡兒曰：「世人以此謗中郎，亦言我共作此。」}{\footnotesize 中郎，據也，章仲反。\textbf{按}世有兄弟三人，則謂第二者為中，今謝昆弟有六，而以據為中郎，未可解，當由有三時，以中為稱，因仍不改也。}\textbf{胡兒懊熱，一月日閉齋不出，太傅虛託引己之過，以相開悟，可謂德教。}

\subsection*{6}

\textbf{殷仲堪父病虛悸，聞牀下蟻動，謂是牛鬬，}{\footnotesize \textbf{殷氏譜}曰殷師，字師子，祖識、父融並有名，師至驃騎咨議，生仲堪。\textbf{續晉陽秋}曰仲堪父曾有失心病，仲堪腰不解帶，彌年父卒。}\textbf{孝武不知是殷公，問仲堪：「有一殷，病如此不？」仲堪流涕而起曰：「臣進退唯谷。」}{\footnotesize 大雅詩也。\textbf{毛公}注曰谷，窮也。}

\subsection*{7}

\textbf{虞嘯父為孝武侍中，帝從容問曰：「卿在門下，初不聞有所獻替。」虞家富春，近海，謂帝望其意氣，對曰：「天時尚煗，䱥魚蝦鮓未可致，尋當有所上獻。」帝撫掌大笑。}{\footnotesize \textbf{中興書}曰嘯父，會稽人，光祿潭之孫，右將軍純之子，少歷顯位，與王廞同廢為庶人，義熙初，為會稽內史。}

\subsection*{8}

\textbf{王大喪後，朝論或云「國寶應作荊州」，}{\footnotesize \textbf{晉安帝紀}曰王忱死，會稽王欲以國寶代之，孝武中詔用仲堪，乃止。}\textbf{國寶主簿夜函白事，云「荊州事已行」，國寶大喜，其夜開閤，喚綱紀，話勢雖不及作荊州，而意色甚恬，曉遣參問，都無此事，即喚主簿數之曰：「卿何以誤人事邪？」}