\chapter{自新第十五}

\subsection*{1}

\textbf{周處年少時，兇彊俠氣，為鄉里所患，}{\footnotesize \textbf{處別傳}曰處，字子隱，吳郡陽羡人，父魴，吳鄱陽太守，處少孤，不治細行。\textbf{晉陽秋}曰處輕果薄行，州郡所棄。}\textbf{又義興水中有蛟，山中有邅跡}{\footnotesize 一作白額。}\textbf{虎，並皆暴犯百姓，義興人謂為三橫，而處尤劇，或說處殺虎斬蛟，實冀三橫唯餘其一，處即刺殺虎，又入水擊蛟，蛟或浮或沒，行數十里，處與之俱，經三日三夜，鄉里皆謂已死，更相慶，竟殺蛟而出，聞里人相慶，始知為人情所患，有自改意，}{\footnotesize \textbf{孔氏志怪}曰義興有邪足虎，溪渚長橋有蒼蛟，並大噉人，郭西周，時謂郡中三害。周即處也。}\textbf{乃入吳尋二陸，平原不在，正見清河，具以情告，並云：「欲自修改，而年已蹉跎，終無所成。」清河曰：「古人貴朝聞夕死，況君前途尚可，且人患志之不立，亦何憂令名不彰邪？」處遂改勵，終為忠臣孝子。}{\footnotesize \textbf{晉陽秋}曰處仕晉為御史中丞，多所彈糺，氐人齊萬年反，乃令處距萬年，伏波孫秀欲表處母老，處曰「忠孝之道，何當得兩全」，乃進戰，斬首萬計，弦絕矢盡，左右勸退，處曰「此是吾授命之日」，遂戰而沒。}

\subsection*{2}

\textbf{戴淵少時，遊俠不治行檢，嘗在江淮間攻掠商旅，陸機赴假還洛，輜重甚盛，淵使少年掠劫，淵在岸上，據胡床，指麾左右，皆得其宜，淵既神姿峰穎，雖處鄙事，神氣猶異，機於船屋上遙謂之曰：「卿才如此，亦復作劫邪？」淵便泣涕，投劍歸機，辭厲非常，機彌重之，定交，作筆荐焉，}{\footnotesize \textbf{虞預晉書}曰機薦淵於趙王倫曰「蓋聞繁弱登御，然後高墉之功顯，孤竹在肆，然後降神之曲成，伏見處士戴淵，砥節立行，有井渫之潔，安窮樂志，無風塵之慕，誠東南之遺寶，朝廷之貴璞也，若得寄跡康衢，必能結軌驥騄，耀質廊廟，必能垂光瑜璠，夫枯岸之民，果於輸珠，潤山之客，烈於貢玉，蓋明暗呈形，則庸識所甄也」，倫即辟淵。}\textbf{過江，仕至征西將軍。}