\chapter{品藻第九}

\subsection*{1}

\textbf{汝南陳仲舉、潁川李元禮二人共論其功德，不能定先後，蔡伯喈}{\footnotesize \textbf{續漢書}曰蔡伯喈，陳留圉人，通達有儁才，博學善屬文，伎藝術數，無不精綜，仕至左中郎將，為王允所誅。}\textbf{評之曰：「陳仲舉彊於犯上，李元禮嚴於攝下，犯上難，攝下易。」}{\footnotesize \textbf{張璠漢紀}曰時人為之語曰「不畏彊禦陳仲舉，天下模楷李元禮」。}\textbf{仲舉遂在三君之下，}{\footnotesize \textbf{謝沈漢書}曰三君者，一時之所貴也，竇武、劉淑、陳蕃，少有高操，海內尊而稱之，故得因以為目，}\textbf{元禮居八俊之上。}{\footnotesize \textbf{薛瑩漢書}曰李膺、王暢、荀緄、朱㝢、魏朗、劉佑、杜楷、趙典為八俊。\textbf{英雄記}曰先是，張儉等相與作衣冠糺彈，彈中人相調，言「我彈中誠有八俊八乂，猶古之八元八凱也」。\textbf{謝沈書}曰俊者，卓出之名也。\textbf{姚信士緯}曰陳仲舉體氣高烈，有王臣之節，李元禮忠壯正直，有社稷之能，海內論之未決，蔡伯喈抑一言以變之，疑論乃定也。}

\subsection*{2}

\textbf{龐士元至吳，吳人並友之，}{\footnotesize \textbf{蜀志}曰周瑜領南郡，士元為功曹，瑜卒，士元送喪至吳，吳人多聞其名，及當還西，並會閶門與士元言。}\textbf{見陸績、}{\footnotesize \textbf{文士傳}曰績，字公紀，幼有儁朗才數，博學多通，龐士元年長於績，共為交友，仕至鬱林太守，自知亡日，年三十二而卒。}\textbf{顧劭、全琮，}{\footnotesize \textbf{環濟吳紀}曰琮，字子黃，吳郡錢塘人，有德行義概，為大司馬。}\textbf{而為之目曰：「陸子所謂駑馬有逸足之用，顧子所謂駑牛可以負重致遠。」或問：「如所目，陸為勝邪？」曰：「駑馬雖精速，能致一人耳，駑牛一日行百里，所致豈一人哉？」吳人無以難，「全子好聲名，似汝南樊子昭。」}{\footnotesize \textbf{蔣濟萬機論}曰許子將褒貶不平，以拔樊子昭而抑許文休，劉曄難曰「子昭拔自賈豎，年至七十，退能守靜，進不苟競」，濟答曰「子昭誠自幼至長，容貌完潔，然觀其插齒牙、樹頰頦、吐脣吻，自非文休之敵」。}

\subsection*{3}

\textbf{顧劭嘗與龐士元宿語，問曰：「聞子名知人，吾與足下孰愈？」曰：「陶冶世俗，與時浮沈，吾不如子，}{\footnotesize \textbf{吳志}曰劭好樂人倫，自州郡庶幾及四方人事，往來相見，或諷議而去，或結友而別，風聲流聞，遠近稱之。}\textbf{論王霸之餘策，覽倚伏之要害，吾似有一日之長。」劭亦安其言。}{\footnotesize \textbf{吳錄}曰劭安其言，更親之。}

\subsection*{4}

\textbf{諸葛瑾、弟亮及從弟誕，}{\footnotesize \textbf{吳書}曰瑾，字子瑜，其先葛氏，琅邪諸縣人，後徙陽都，陽都先有姓葛者，時人謂之諸葛，因以為氏，瑾少以至孝稱，累遷豫州牧，六十八卒。\textbf{魏志}曰誕，字公休，為吏部郎，人有所屬託，輒顯其言而亟用之，後有得失當不，則公議其得失，以為褒貶，自是群寮莫不慎其所舉，累遷揚州刺史、鎮東將軍、司空，謀逆伏誅。}\textbf{並有盛名，各在一國，于時以為「蜀得其龍，吳得其虎，魏得其狗」，誕在魏與夏侯玄齊名，瑾在吳，吳朝服其弘量。}{\footnotesize \textbf{吳書}曰瑾避亂渡江，大皇帝取為長史，遣使蜀，但與弟亮公會相見，反無私面，而又有容貌思度，時人服其弘量。}

\subsection*{5}

\textbf{司馬文王問武陔：「陳玄伯何如其父司空？」陔曰：「通雅博暢，能以天下聲教為己任者，不如也，明練簡至，立功立事，過之。」}{\footnotesize \textbf{魏志}曰陔與泰善，故文王問之。}

\subsection*{6}

\textbf{正始中，人士比論，以五荀方五陳，荀淑方陳寔，荀靖方陳諶，}{\footnotesize \textbf{逸士傳}曰靖，字叔慈，潁川人，有儁才，以孝著名，兄弟八人，號八龍，隱身修學，動止合禮，弟爽，亦有才學，顯名當世，或問汝南許章「爽與靖孰賢」，章曰「二人皆玉也，慈明外朗，叔慈內潤」，太尉辟，不就，年五十終，時人惜之，號玄行先生。}\textbf{荀爽方陳紀，荀彧方陳群，}{\footnotesize \textbf{典略}曰彧，字文若，潁川人，為漢侍中、守尚書令，彧為人英偉，折節待士，坐不累席，其在臺閣間，不以私欲撓意，年五十薨，諡曰敬侯，以其德高，追贈太尉。}\textbf{荀顗方陳泰，}{\footnotesize \textbf{晉諸公贊}曰顗，字景倩，彧之子，蹈禮立德，思義溫雅，加深識國體，累遷光祿大夫，晉受禪，封臨淮公，典朝儀，刊正國式，為一代之制，轉太尉，為台輔，德望清重，留心禮教，卒，諡康公。}\textbf{又以八裴方八王，裴徽方王祥，裴楷方王夷甫，裴康方王綏，}{\footnotesize \textbf{晉百官名}曰康，字仲豫，徽之子。\textbf{晉諸公贊}曰康有弘量，歷太子左率。}\textbf{裴綽方王澄，}{\footnotesize \textbf{王朝目錄}曰綽，字仲舒，楷弟也，名亞於楷，歷中書、黃門侍郎。}\textbf{裴瓚方王敦，}{\footnotesize \textbf{晉諸公贊}曰瓚，字國寶，楷之子，才氣爽儁，終中書郎。}\textbf{裴遐方王導，裴頠方王戎，裴邈方王玄。}

\subsection*{7}

\textbf{冀州刺史楊準二子喬與髦，俱總角為成器，準與裴頠、樂廣友善，遣見之，頠性弘方，愛喬之有高韻，謂準曰：「喬當及卿，髦小減也。」廣性清湻，愛髦之有神檢，謂準曰：「喬自及卿，然髦尤精出。」準笑曰：「我二兒之優劣，乃裴、樂之優劣。」論者評之，以為喬雖高韻而檢不匝，樂言為得，然並為後出之儁。}{\footnotesize \textbf{荀綽冀州記}曰喬，字國彥，爽朗有遠意，髦，字士彥，清平有貴識，並為後出之儁，為裴頠、樂廣所重。\textbf{晉諸公贊}曰喬似準而疎，皆為二千石，髦為石勒所害。}

\subsection*{8}

\textbf{劉令言始入洛，}{\footnotesize \textbf{劉氏譜}曰訥，字令言，彭城叢亭人，祖瑾，樂安長，父甝，魏洛陽令，訥歷司隸校尉。}\textbf{見諸名士而歎曰：「王夷甫太解明，樂彥輔我所敬，張茂先我所不解，周弘武巧於用短，}{\footnotesize \textbf{王隱晉書}曰周恢，字弘武，汝南人，祖斐，永寧少府，父隆，州從事，恢仕至秦相，秩中二千石。}\textbf{杜方叔拙於用長。」}{\footnotesize \textbf{晉諸公贊}曰杜育，字方叔，襄城鄧陵人，杜襲孫也，育幼便岐嶷，號神童，及長，美風姿，有才藻，時人號曰杜聖，累遷國子祭酒，洛陽將沒，為賊所殺。}

\subsection*{9}

\textbf{王夷甫云：「閭丘沖，}{\footnotesize \textbf{荀綽兗州記}曰沖，字賓卿，高平人，家世二千石，沖清平有鑒識，博學有文義，累遷太傅長史，雖不能立功蓋世，然聞義不惑，當世蒞事，務於平允，操持文案，必引經誥，飾以文采，未嘗有滯，性尤通達，不矜不假，好音樂，侍婢在側，不釋弦管，出入乘四望車，居之甚夷，不以虧損恭素之行，淡然肆其心志，論者不以為侈、不以為僭，至於白首而清名令望，不渝於始，為光祿勳，京邑未潰，乘車出，為賊所害，時人皆痛惜之。}\textbf{優於滿奮、郝隆，}{\footnotesize \textbf{晉諸公贊}曰隆，字弘始，高平人，為人通亮清識，為吏部郎、楊州刺史，齊王冏起義，隆應檄稽留，為參軍王邃所殺。}\textbf{此三人並是高才，沖最先達。」}{\footnotesize \textbf{兗州記}曰于時高平人士偶盛，滿奮、郝隆達在沖前，名位已顯，而劉寶、王夷甫猶以沖之虛貴，足先二人。}

\subsection*{10}

\textbf{王夷甫以王東海比樂令，}{\footnotesize \textbf{江左名士傳}曰承言理辯物，但明其旨要，不為辭費，有識伏其約而能通，太尉王夷甫一世龍門，見而雅重之，以比南陽樂廣。}\textbf{故王中郎作碑云：「當時標榜，為樂廣之儷。」}

\subsection*{11}

\textbf{庾中郎與王平子鴈行。}{\footnotesize \textbf{晉陽秋}曰初，王澄有通朗稱，而輕薄無行，兄夷甫有盛名，時人許以人倫鑒識，常為天下士目曰「阿平第一，子嵩第二，處仲第三」，敳以澄、敦莫己若也，及澄喪、敦敗，敳世譽如初。}

\subsection*{12}

\textbf{王大將軍在西朝時，見周侯輒扇障面不得住，}{\footnotesize 敦性彊梁，自少及長，季倫斬妓，曾無異色，若斯傲狠，豈憚於周顗乎？其言不然也。}\textbf{後度江左，不能復爾，王歎曰：「不知我進，伯仁退？」}{\footnotesize \textbf{沈約晉書}曰周顗，王敦素憚之，見輒面熱，雖復臘月亦扇面不休，其憚如此。}

\subsection*{13}

\textbf{會稽虞騑，元皇時與桓宣武同俠，其人有才理勝望，}{\footnotesize \textbf{虞光祿傳}曰騑，字思行，會稽餘姚人，虞翻曾孫，右光祿潭兄子也，雖機幹不及潭，而至行過之，歷吏部郎、吳興守，徵為金紫光祿大夫，卒。}\textbf{王丞相嘗謂騑曰：「孔愉有公才而無公望，丁潭有公望而無公才，}{\footnotesize 愉已見。\textbf{會稽後賢記}曰潭，字世康，山陰人，吳司徒固曾孫也，沈婉有雅望，少與孔愉齊名，仕至光祿大夫。\textbf{晉陽秋}曰孔敬康、丁世康、張偉康俱著名，時謂會稽三康，偉康名茂，嘗夢得大象，以問萬雅，雅曰「君當為大郡而不善也，象，大獸也，取其音狩，故為大郡，然象以齒喪身」，後為吳郡，果為沈充所殺。}\textbf{兼之者其在卿乎？」騑未達而喪。}{\footnotesize \textbf{虞光祿傳}曰騑未登台鼎，時論稱屈。}

\subsection*{14}

\textbf{明帝問周伯仁：「卿自謂何如郗鑒？」周曰：「鑒方臣，如有功夫。」復問郗，郗曰：「周顗比臣，有國士門風。」}{\footnotesize \textbf{鄧粲晉紀}曰伯仁清正嶷然，以德望稱之。}

\subsection*{15}

\textbf{王大將軍下，庾公問：「卿有四友，何者是？」答曰：「君家中郎，我家太尉、阿平，胡毋彥國，}{\footnotesize \textbf{八王故事}曰胡毋輔之少有雅俗鑒識，與王澄、庾敳、王敦、王夷甫為四友。今故答也。}\textbf{阿平故當最劣。」庾曰：「似未肯劣。」庾又問：「何者居其右？」王曰：「自有人。」又問：「何者是？」王曰：「噫！其自有公論。」左右躡公，公乃止。}{\footnotesize 敦自謂右者在己也。}

\subsection*{16}

\textbf{人問丞相：「周侯何如和嶠？」答曰：「長輿嵯櫱。」}{\footnotesize \textbf{虞預晉書}曰嶠厚自封植，嶷然不群。}

\subsection*{17}

\textbf{明帝問謝鯤：「君自謂何如庾亮？」答曰：「端委廟堂，使百僚準則，臣不如亮，一丘一壑，自謂過之。」}{\footnotesize \textbf{晉陽秋}曰鯤隨王敦下，入朝，見太子於東宮，語及夕，太子從容問鯤曰「論者以君方庾亮，自謂孰愈」，對曰「宗廟之美，百官之富，臣不如亮，縱意丘壑，自謂過之」。\textbf{鄧粲晉紀}曰鯤與王澄之徒慕竹林諸人，散首披髮，裸袒箕踞，謂之八達，故鄰家之女折其兩齒，世為謠曰「任達不已，幼輿折齒」，鯤有勝情遠概，為朝廷之望，故時以庾亮方焉。}

\subsection*{18}

\textbf{王丞相二弟不過江，曰潁、曰敞，時論以潁比鄧伯道、敞比溫忠武，議郎、祭酒者也。}{\footnotesize \textbf{王氏譜}曰潁，字茂英，位至議郎，年二十卒。敞，字茂平，丞相祭酒，不就，襲爵堂邑公，年二十有二而卒。}

\subsection*{19}

\textbf{明帝問周侯：「論者以卿比郗鑒，云何？」周曰：「陛下不須牽顗比。」}{\footnotesize \textbf{按}顗死彌年，明帝乃即位，世說此言妄矣。}

\subsection*{20}

\textbf{王丞相云：「頃下論以我比安期、千里，亦推此二人，唯共推太尉，此君特秀。」}{\footnotesize \textbf{晉諸公贊}曰夷甫性矜峻，少為同志所推。}

\subsection*{21}

\textbf{宋禕曾為王大將軍妾，後屬謝鎮西，鎮西問禕：「我何如王？」答曰：「王比使君，田舍、貴人耳。」鎮西妖冶故也。}{\footnotesize 未詳宋禕。}

\subsection*{22}

\textbf{明帝問周伯仁：「卿自謂何如庾元規？」對曰：「蕭條方外，亮不如臣，從容廊廟，臣不如亮。」}{\footnotesize \textbf{按}諸書皆以謝鯤比亮，不聞周顗。}

\subsection*{23}

\textbf{王丞相辟王藍田為掾，庾公問丞相：「藍田何似？」王曰：「真獨簡貴，不減父祖，然曠澹處故當不如爾。」}{\footnotesize 王述狷隘故也。}

\subsection*{24}

\textbf{卞望之云：「郗公體中有三反，方於事上，好下佞己，一反，治身清貞，大脩計校，二反，自好讀書，憎人學問，三反。」}{\footnotesize \textbf{按}太尉劉寔論王肅，方於事上，好下佞己，性嗜榮貴，不求苟合，治身不穢，尤惜財物，王、郗志性儻亦同乎？}

\subsection*{25}

\textbf{世論溫太真是過江第二流之高者，時名輩共說人物，第一將盡之間，溫常失色。}{\footnotesize \textbf{溫氏譜序}曰晉大夫郤至封於溫，子孫因氏，居太原祁縣，為郡著姓。}

\subsection*{26}

\textbf{王丞相云：「見謝仁祖恆令人得上，與何次道語，唯舉手指地曰『正自爾馨』。」}{\footnotesize 前篇及諸書皆云王公重何充，謂必代己相，而此章以手指地，意如輕詆，或清言析理，何不逮謝故邪？}

\subsection*{27}

\textbf{何次道為宰相，人有譏其信任不得其人，}{\footnotesize \textbf{晉陽秋}曰充所暱庸雜，以此損名。}\textbf{阮思曠慨然曰：「次道自不至此，但布衣超居宰相之位，可恨唯此一條而已。」}{\footnotesize \textbf{語林}曰阮光祿聞何次道為宰相，歎曰「我當何處生活」。此則阮未許何為鼎輔，二說便相符也。}

\subsection*{28}

\textbf{王右軍少時，丞相云：「逸少何緣復減萬安邪？」}{\footnotesize 劉綏已見。}

\subsection*{29}

\textbf{郗司空家有傖奴，知及文章，事事有意，王右軍向劉尹稱之，劉問：「何如方回？」}{\footnotesize \textbf{郗愔別傳}曰愔，字方回，高平金鄉人，太宰鑒長子也，淵靖純素，無執無競，簡私暱，罕交遊，歷會稽內史、侍中、司徒。}\textbf{王曰：「此正小人有意向耳，何得便比方回？」劉曰：「若不如方回，故是常奴耳。」}

\subsection*{30}

\textbf{時人道阮思曠：「骨氣不及右軍，簡秀不如真長，韶潤不如仲祖，思致不如淵源，而兼有諸人之美。」}{\footnotesize \textbf{中興書}曰裕以人不須廣學，正應以禮讓為先，故終日頹然，無所修綜，而物自宗之。}

\subsection*{31}

\textbf{簡文云：「何平叔巧累於理，嵇叔夜儁傷其道。」}{\footnotesize 理本真率，巧則乖其致，道唯虛澹，儁則違其宗，所以二子不免也。}

\subsection*{32}

\textbf{時人共論晉武帝出齊王之與立惠帝，其失孰多，}{\footnotesize \textbf{晉陽秋}曰齊王攸，字大猷，文帝第二子，孝敬忠肅，清和平允，親賢下士，仁惠好施，能屬文，善尺牘，初，荀勖、馮紞為武帝親幸，攸惡勖之佞，勖懼攸或嗣立，必誅己，且攸甚得眾心，朝賢景附，會帝有疾，攸及皇太子入問訊，朝士皆屬目於攸，而不在太子，至是，勖從容曰「陛下萬年後，太子不得立也」，帝曰「何故」，勖曰「百寮內外皆歸心於齊王，太子安得立乎？陛下試詔齊王歸國，必舉朝謂之不可，若然，則臣言徵矣」，侍中馮紞又曰「陛下必欲建諸侯，成五等，宜從親始，親莫若齊王」，帝從之，於是下詔，使攸之國，攸聞勖、紞間己，憂忿不知所為，入辭，出，嘔血薨，帝哭之慟，馮紞侍曰「齊王名過其實，而天下歸之，今自薨殞，陛下何哀之甚」，帝乃止，劉毅聞之，故終身稱疾焉。}\textbf{多謂立惠帝為重，桓溫曰：「不然，使子繼父業，弟承家祀，有何不可？」}{\footnotesize 武帝兆禍亂、覆神州，在斯而已，輿隸且知其若此，況宣武之弘儁乎？此言非也。}

\subsection*{33}

\textbf{人問殷淵源：「當世王公以卿比裴叔道，云何？」殷曰：「故當以識通暗處。」}{\footnotesize 遐與浩並能清言。}

\subsection*{34}

\textbf{撫軍問殷浩：「卿定何如裴逸民？」良久答曰：「故當勝耳。」}

\subsection*{35}

\textbf{桓公少與殷侯齊名，常有競心，桓問殷：「卿何如我？」殷云：「我與我周旋久，寧作我。」}

\subsection*{36}

\textbf{撫軍問孫興公：「劉真長何如？」曰：「清蔚簡令。」「王仲祖何如？」曰：「溫潤恬和。」}{\footnotesize \textbf{徐廣晉紀}曰凡稱風流者，皆舉王、劉為宗焉。}\textbf{「桓溫何如？」曰：「高爽邁出。」「謝仁祖何如？」曰：「清易令達。」「阮思曠何如？」曰：「弘潤通長。」「袁羊何如？」曰：「洮洮清便。」「殷洪遠何如？」曰：「遠有致思。」「卿自謂何如？」曰：「下官才能所經，悉不如諸賢，至於斟酌時宜，籠罩當世，亦多所不及，然以不才，時復託懷玄勝，遠詠老莊，蕭條高寄，不與時務經懷，自謂此心無所與讓也。」}

\subsection*{37}

\textbf{桓大司馬下都，問真長曰：「聞會稽王語奇進，爾邪？」}{\footnotesize \textbf{桓溫別傳}曰興寧九年，以溫克復舊京，肅靜華夏，進都督中外諸軍事、侍中、大司馬，加黃鉞，使入參朝政。}\textbf{劉曰：「極進，然故是第二流中人耳。」桓曰：「第一流復是誰？」劉曰：「正是我輩耳。」}

\subsection*{38}

\textbf{殷侯既廢，桓公語諸人曰：「少時與淵源共騎竹馬，我棄去，已輒取之，故當出我下。」}{\footnotesize \textbf{續晉陽秋}曰簡文輔政，引殷浩為揚州，欲以抗桓，桓素輕浩，未之憚也。}

\subsection*{39}

\textbf{人問撫軍：「殷浩談竟何如？」答曰：「不能勝人，差可獻酬群心。」}

\subsection*{40}

\textbf{簡文云：「謝安南清令不如其弟，}{\footnotesize 安南，謝奉也，已見。\textbf{謝氏譜}曰奉弟聘，字弘遠，歷侍中、廷尉卿。}\textbf{學義不及孔巖，}{\footnotesize \textbf{中興書}曰巖，字彭祖，會稽山陰人，父倫，黃門侍郎，巖有才學，歷丹陽尹、尚書、西陽侯，在朝多所匡正，為吳興太守，大得民和，後卒於家。}\textbf{居然自勝。」}{\footnotesize 言奉任天真也。}

\subsection*{41}

\textbf{未廢海西公時，王元琳問桓元子：「箕子、比干迹異心同，不審明公孰是孰非？」曰：「仁稱不異，寧為管仲。」}{\footnotesize \textbf{論語}曰微子去之，箕子為之奴，比干諫而死，子曰「殷有三仁焉」。子路曰「桓公殺公子糾，召忽死之，管仲不死，曰未仁乎」，子曰「桓公九合諸侯，一匡天下，不以兵車，管仲之力，如其仁，如其仁」。}

\subsection*{42}

\textbf{劉丹陽、王長史在瓦官寺集，桓護軍亦在坐，}{\footnotesize 桓伊已見。}\textbf{共商略西朝及江左人物，或問：「杜弘治何如衛虎？」桓答曰：「弘治膚清，衛虎奕奕神令。」王、劉善其言。}{\footnotesize 虎，衛玠小字。\textbf{玠別傳}曰永和中，劉真長、謝仁祖共商略中朝人，或問「杜弘治可方衛洗馬不」，謝曰「安得比，其間可容數人」。\textbf{江左名士傳}曰劉真長曰「吾請評之，弘治膚清，叔寶神清」，論者謂為知言。}

\subsection*{43}

\textbf{劉尹撫王長史背曰：「阿奴比丞相，但有都長。」}{\footnotesize 阿奴，濛小字也。都，美也。\textbf{司馬相如傳}曰閑雅甚都。\textbf{語林}曰劉真長與丞相不相得，每曰「阿奴比丞相，條達清長」。}

\subsection*{44}

\textbf{劉尹、王長史同坐，長史酒酣起舞，劉尹曰：「阿奴今日不復減向子期。」}{\footnotesize 類秀之任率也。}

\subsection*{45}

\textbf{桓公問孔西陽：「安石何如仲文？」}{\footnotesize 西陽，即孔巖也。}\textbf{孔思未對，反問公曰：「何如？」答曰：「安石居然不可陵踐，其處故勝也。」}

\subsection*{46}

\textbf{謝公與時賢共賞說，遏、胡兒並在坐，公問李弘度曰：「卿家平陽，何如樂令？」}{\footnotesize \textbf{晉諸公贊}曰李重，字茂曾，江夏鍾武人，少以清尚見稱，歷吏部郎、平陽太守。}\textbf{於是李潸然流涕曰：「趙王篡逆，樂令親授璽綬，}{\footnotesize \textbf{晉陽秋}曰趙王倫篡位，樂廣與滿奮、崔隨進璽綬。}\textbf{亡伯雅正，恥處亂朝，遂至仰藥，恐難以相比，此自顯於事實，非私親之言。」}{\footnotesize \textbf{晉諸公贊}曰趙王為相國，取重為左司馬，重以倫將篡，辭疾不就，敦喻之，重不復自治，至於篤甚，扶曳受拜，數日卒，時人惜之，贈散騎常侍。}\textbf{謝公語胡兒曰：「有識者果不異人意。」}

\subsection*{47}

\textbf{王脩齡問王長史：「我家臨川，何如卿家宛陵？」長史未答，脩齡曰：「臨川譽貴。」長史曰：「宛陵未為不貴。」}{\footnotesize \textbf{中興書}曰羲之自會稽王友改授臨川太守，王述從驃騎功曹出為宛陵令，述之為宛陵，多脩為家之具，初有勞苦之聲，丞相王導使人謂之曰「名父之子，屈臨小縣，甚不宜爾」，述答曰「足自當止」，時人未之達也，後屢臨州郡，無所造作，世始歎服之。}

\subsection*{48}

\textbf{劉尹至王長史許清言，時苟子年十三，倚牀邊聽，既去，問父曰：「劉尹語何如尊？」長史曰：「韶音令辭，不如我，往輒破的，勝我。」}{\footnotesize \textbf{劉惔別傳}曰惔有儁才，其談詠虛勝，理會所歸，王濛略同，而敘致過之，其詞當也。}

\subsection*{49}

\textbf{謝萬壽春敗後，簡文問郗超：「萬自可敗，那得乃爾失士卒情？」超曰：「伊以率任之性，欲區別智勇。」}{\footnotesize \textbf{中興書}曰萬之為豫州，氐羌暴掠司豫，鮮卑屯結并冀，萬既受方任，自率眾入潁，以援洛陽，萬矜豪傲物，失士眾之和，北中郎郗曇以疾還彭城，萬以為賊盛致退，便回還南，遂自潰亂，狼狽單歸，太宗責之，廢為庶人。}

\subsection*{50}

\textbf{劉尹謂謝仁祖曰：「自吾有四友，門人加親。」謂許玄度曰：「自吾有由，惡言不及於耳。」二人皆受而不恨。}{\footnotesize \textbf{尚書大傳}曰孔子曰「文王有四友，自吾得回也，門人加親，是非胥附邪？自吾得賜也，遠方之士至，是非奔走邪？自吾得師也，前有輝，後有光，是非先後邪？自吾得由也，惡言不入於耳，是非禦侮邪」。}

\subsection*{51}

\textbf{世目殷中軍：「思緯淹通，比羊叔子。」}{\footnotesize 羊祜德高一世，才經夷險，淵源蒸燭之曜，豈喻日月之明也。}

\subsection*{52}

\textbf{有人問謝安石、王坦之優劣於桓公，桓公停欲言，中悔，曰：「卿喜傳人語，不能復語卿。」}

\subsection*{53}

\textbf{王中郎嘗問劉長沙曰：「我何如苟子？」}{\footnotesize \textbf{大司馬官屬名}曰劉奭，字文時，彭城人。\textbf{劉氏譜}曰奭祖昶，彭城內史，父濟，臨海令，奭歷車騎咨議、長沙相、散騎常侍。}\textbf{劉答曰：「卿才乃當不勝苟子，然會名處多。」王笑曰：「癡。」}

\subsection*{54}

\textbf{支道林問孫興公：「君何如許掾？」孫曰：「高情遠致，弟子蚤已服膺，一吟一詠，許將北面。」}

\subsection*{55}

\textbf{王右軍問許玄度：「卿自言何如安、萬？」許未答，王因曰：「安石故相為雄，阿萬當裂眼爭邪？」}{\footnotesize \textbf{中興書}曰萬器量不及安石，雖居藩任，安在私門之時，名稱居萬上也。}

\subsection*{56}

\textbf{劉尹云：「人言江虨田舍，江乃自田宅屯。」}{\footnotesize 謂能多出有也。}

\subsection*{57}

\textbf{謝公云：「金谷中蘇紹最勝。」紹是石崇姊夫、蘇則孫、愉子也。}{\footnotesize \textbf{石崇金谷詩敘}曰余以元康六年，從太僕卿出為使持節、監青徐諸軍事、征虜將軍，有別廬在河南縣界金谷澗中，或高或下，有清泉茂林，眾果竹柏、藥草之屬，莫不畢備，又有水碓、魚池、土窟，其為娛目歡心之物備矣，時征西大將軍祭酒王詡當還長安，余與眾賢共送往澗中，晝夜遊宴，屢遷其坐，或登高臨下，或列坐水濱，時琴瑟笙筑，合載車中，道路並作，及住，令與鼓吹遞奏，遂各賦詩，以敘中懷，或不能者，罰酒三斗，感性命之不永，懼凋落之無期，故具列時人官號、姓名、年紀，又寫詩著後，後之好事者，其覽之哉！凡三十人，吳王師、議郎、關中侯始平武功蘇紹，字世嗣，年五十，為首。\textbf{魏書}曰蘇則，字文師，扶風武功人，剛直疾惡，常慕汲黯之為人，仕至侍中、河東相。\textbf{晉百官名}曰愉，字休豫，則次子。\textbf{山濤啓事}曰愉忠義有智意，位至光祿大夫。}

\subsection*{58}

\textbf{劉尹目庾中郎：「雖言不愔愔似道，突兀差可以擬道。」}{\footnotesize \textbf{名士傳}曰敳頹然淵放，莫有動其聽者。}

\subsection*{59}

\textbf{孫承公云：「謝公清於無奕，}{\footnotesize \textbf{中興書}曰孫統，字承公，太原人，善屬文，時人謂其有祖楚風，仕至餘姚令。}\textbf{潤於林道。」}{\footnotesize \textbf{陳逵別傳}曰逵，字林道，潁川許昌人，祖淮，太尉，父畛，光祿大夫，逵少有幹，以清敏立名，襲封廣陵公、黃門郎、西中郎將，領梁、淮南二郡太守。}

\subsection*{60}

\textbf{或問林公：「司州何如二謝？」林公曰：「故當攀安提萬。」}{\footnotesize \textbf{王胡之別傳}曰胡之好談諧，善屬文辭，為當世所重。}

\subsection*{61}

\textbf{孫興公、許玄度皆一時名流，或重許高情，則鄙孫穢行，或愛孫才藻，而無取於許。}{\footnotesize \textbf{宋明帝文章志}曰綽博涉經史，長於屬文，與許詢俱有負俗之談，詢卒不降志，而綽嬰綸世務焉。\textbf{續晉陽秋}曰綽雖有文才，而誕縱多穢行，時人鄙之。}

\subsection*{62}

\textbf{郗嘉賓道謝公：「造厀雖不深徹，而纏綿綸至。」又曰：「右軍詣嘉賓。」嘉賓聞之云：「不得稱詣，政得謂之朋耳。」謝公以嘉賓言為得。}{\footnotesize 凡徹、詣者，蓋深覈之名也，謝不徹，王亦不詣，謝、王於理相與為朋儔也。}

\subsection*{63}

\textbf{庾道季云：「思理倫和，吾愧康伯，志力彊正，吾愧文度，自此以還，吾皆百之。」}{\footnotesize 庾龢已見。}

\subsection*{64}

\textbf{王僧恩輕林公，藍田曰：「勿學汝兄，汝兄自不如伊。」}{\footnotesize 僧恩，王禕之小字也。\textbf{王氏世家}曰禕之，字文劭，述次子，少知名，尚尋陽公主，仕至中書郎，未三十而卒，坦之悼念，與桓溫稱之，贈散騎常侍。}

\subsection*{65}

\textbf{簡文問孫興公：「袁羊何似？」答曰：「不知者不負其才，知之者無取其體。」}{\footnotesize 言其有才而無德也。}

\subsection*{66}

\textbf{蔡叔子云：「韓康伯雖無骨幹，然亦膚立。」}

\subsection*{67}

\textbf{郗嘉賓問謝太傅曰：「林公談何如嵇公？」謝云：「嵇公勤著腳，裁可得去耳。」}{\footnotesize \textbf{支遁傳}曰遁神悟機發，風期所得，自然超邁也。}\textbf{又問：「殷何如支？」謝曰：「正爾有超拔，支乃過殷，然亹亹論辯，恐殷欲制支。」}

\subsection*{68}

\textbf{庾道季云：「廉頗、藺相如雖千載上死人，懍懍恆如有生氣，}{\footnotesize \textbf{史記}曰廉頗者，趙良將也，以勇氣聞諸侯，藺相如者，趙人也，趙惠文王時，得楚和氏璧，秦昭王請以十五城易之，趙遣相如送璧，秦受之，無還城意，相如請璧示其瑕，因持璧卻立倚柱，怒髮上衝冠，曰「王欲急臣，臣頭今與璧俱碎」，秦王謝之，後秦王使趙王鼓瑟，相如請秦王擊筑，趙以相如功大，拜上卿，位在廉頗上。}\textbf{曹蜍、}{\footnotesize 蜍，曹茂之小字也。\textbf{曹氏譜}曰茂之，字永世，彭城人也，祖韶，鎮東將軍司馬，父曼，少府卿，茂之仕至尚書郎。}\textbf{李志}{\footnotesize \textbf{晉百官名}曰志，字溫祖，江夏鍾武人。\textbf{李氏譜}曰志祖重，散騎常侍，父慕，純陽令，志仕至員外常侍、南康相。}\textbf{雖見在，厭厭如九泉下人，人皆如此，便可結繩而治，但恐狐狸猯狢噉盡。」}{\footnotesize 言人皆如曹、李質魯湻慤，則天下無姦民，可結繩致治，然才智無聞，功迹俱滅，身盡於狐狸，無擅世之名也。}

\subsection*{69}

\textbf{衛君長是蕭祖周婦兄，謝公問孫僧奴：}{\footnotesize 僧奴，孫騰小字也。\textbf{晉百官名}曰騰，字伯海，太原人。\textbf{中興書}曰騰，紞子也，博學，歷中庶子、廷尉。}\textbf{「君家道衛君長云何？」孫曰：「云是世業人。」謝曰：「殊不爾，衛自是理義人。」于時以比殷洪遠。}

\subsection*{70}

\textbf{王子敬問謝公：「林公何如庾公？」謝殊不受，答曰：「先輩初無論，庾公自足沒林公。」}{\footnotesize \textbf{殷羡言行}曰時有人稱庾太尉理者，羡曰「此公好舉宗本槌人」。}

\subsection*{71}

\textbf{謝遏諸人共道竹林優劣，謝公云：「先輩初不臧貶七賢。」}{\footnotesize \textbf{魏氏春秋}曰山濤通簡有德，秀、咸、戎、伶朗達有儁才，於時之談，以阮為首，王戎次之，山、向之徒，皆其倫也。若如盛言，則非無臧貶，此言謬也。}

\subsection*{72}

\textbf{有人以王中郎比車騎，車騎聞之曰：「伊窟窟成就。」}{\footnotesize \textbf{續晉陽秋}曰坦之雅貴有識量，風格峻整。}

\subsection*{73}

\textbf{謝太傅謂王孝伯：「劉尹亦奇自知，然不言勝長史。」}

\subsection*{74}

\textbf{王黃門兄弟三人俱詣謝公，子猷、子重多說俗事，}{\footnotesize \textbf{王氏譜}曰操之，字子重，羲之第六子，歷祕書監、侍中、尚書、豫章太守。}\textbf{子敬寒溫而已，既出，坐客問謝公：「向三賢孰愈？」謝公曰：「小者最勝。」客曰：「何以知之？」謝公曰：「吉人之辭寡，躁人之辭多，推此知之。」}

\subsection*{75}

\textbf{謝公問王子敬：「君書何如君家尊？」答曰：「固當不同。」公曰：「外人論殊不爾。」王曰：「外人那得知？」}{\footnotesize \textbf{宋明帝文章志}曰獻之善隸書，變右軍法為今體，字畫秀媚，妙絕時倫，與父俱得名，其章草疎弱，殊不及父，或訊獻之云「羲之書勝不」，「莫能判」，有問羲之云「世論卿書不逮獻之」，答曰「殊不爾也」，它日見獻之，問「尊君書何如」，獻之不答，又問「論者云，君固當不如」，獻之笑而答曰「人那得知之也」。}

\subsection*{76}

\textbf{王孝伯問謝太傅：「林公何如長史？」太傅曰：「長史韶興。」問：「何如劉尹？」謝曰：「噫！劉尹秀。」王曰：「若如公言，並不如此二人邪？」謝云：「身意正爾也。」}

\subsection*{77}

\textbf{人有問太傅：「子敬可是先輩誰比？」謝曰：「阿敬近撮王、劉之標。」}{\footnotesize \textbf{續晉陽秋}曰獻之文義並非所長，而能撮其勝會，故擅名一時，為風流之冠也。}

\subsection*{78}

\textbf{謝公語孝伯：「君祖比劉尹，故為得逮。」孝伯云：「劉尹非不能逮，直不逮。」}{\footnotesize 言濛質而惔文也。}

\subsection*{79}

\textbf{袁彥伯為吏部郎，子敬與郗嘉賓書曰：「彥伯已入，殊足頓興往之氣，故知捶撻自難為人，冀小卻，當復差耳。」}

\subsection*{80}

\textbf{王子猷、子敬兄弟共賞高士傳人及贊，子敬賞「井丹高潔」，子猷云：「未若長卿慢世。」}{\footnotesize \textbf{嵇康高士傳}曰丹，字大春，扶風郿人，博學高論，京師為之語曰「五經紛綸井大春，未嘗書刺謁一人」，北宮五王更請，莫能致，新陽侯陰就使人要之，不得已而行，侯設麥飯、蔥菜，以觀其意，丹推卻曰「以君侯能供美膳，故來相過，何謂如此」，乃出盛饌，侯起，左右進輦，丹笑曰「聞桀紂駕人車，此所謂人車者邪」，侯即去輦，越騎梁松，貴震朝廷，請交丹，丹不肯見，後丹得時疾，松自將醫視之，病愈，久之，松失大男磊，丹一往弔之，時賓客滿廷，丹裘褐不完，入門，坐者皆悚，望其顏色，丹四向長揖，前與松語，客主禮畢後，長揖徑坐，莫得與語，不肯為吏，徑出，後遂隱遁，其贊曰「井丹高潔，不慕榮貴，抗節五王，不交非類，顯譏輦車，左右失氣，披褐長揖，義陵群萃」。司馬相如者，蜀郡成都人，字長卿，初為郎，事景帝，梁孝王來朝，從遊說士鄒陽等，相如說之，因病免遊梁，後過臨邛，富人卓王孫女文君新寡，好音，相如以琴心挑之，文君奔之，俱歸成都，後居貧，至臨邛買酒舍，文君當壚，相如著犢鼻褌，滌器市中，為人口吃，善屬文，仕宦不慕高爵，常託疾不與公卿大事，終於家，其贊曰「長卿慢世，越禮自放，犢鼻居市，不恥其狀，託疾避官，蔑此卿相，乃賦大人，超然莫尚」。}

\subsection*{81}

\textbf{有人問袁侍中}{\footnotesize \textbf{袁氏譜}曰恪之，字元祖，陳郡陽夏人，祖王孫，司徒從事中郎，父綸，臨汝令，恪之仕黃門侍郎，義熙初為侍中。}\textbf{曰：「殷仲堪何如韓康伯？」答曰：「理義所得，優劣乃復未辨，然門庭蕭寂，居然有名士風流，殷不及韓。」故殷作誄云：「荊門晝掩，閑庭晏然。」}

\subsection*{82}

\textbf{王子敬問謝公：「嘉賓何如道季？」答曰：「道季誠復鈔撮清悟，嘉賓故自上。」}{\footnotesize 謂超拔也。}

\subsection*{83}

\textbf{王珣疾，臨困，問王武岡曰：}{\footnotesize \textbf{中興書}曰謐，字雅遠，丞相導孫，車騎劭子，有才器，襲爵武岡侯，位至司徒。}\textbf{「世論以我家領軍比誰？」武岡曰：「世以比王北中郎。」東亭轉臥向壁，歎曰：「人固不可以無年。」}{\footnotesize 領軍王洽，珣之父也，年二十六卒，珣意以其父名德過坦之而無年，故致此論。}

\subsection*{84}

\textbf{王孝伯道謝公「濃至」，又曰：「長史虛，劉尹秀，謝公融。」}{\footnotesize 謂條暢也。}

\subsection*{85}

\textbf{王孝伯問謝公：「林公何如右軍？」謝曰：「右軍勝林公，林公在司州前亦貴徹。」}{\footnotesize 不言若羲之，而言勝胡之。}

\subsection*{86}

\textbf{桓玄為太傅，大會，朝臣畢集，坐裁竟，問王楨之曰：「我何如卿第七叔？」}{\footnotesize \textbf{王氏譜}曰楨之，字公幹，琅邪人，徽之子，歷侍中、大司馬長史。第七叔，獻之也。}\textbf{于時賓客為之咽氣，王徐徐答曰：「亡叔是一時之標，公是千載之英。」一坐懽然。}

\subsection*{87}

\textbf{桓玄問劉太常曰：「我何如謝太傅？」}{\footnotesize \textbf{劉瑾集敘}曰瑾，字仲璋，南陽人，祖遐，父暢，暢娶王羲之女，生瑾，瑾有才力，歷尚書、太常卿。}\textbf{劉答曰：「公高，太傅深。」又曰：「何如賢舅子敬？」答曰：「樝梨橘柚，各有其美。」}{\footnotesize \textbf{莊子}曰樝梨橘柚，其味相反，皆可於口也。}

\subsection*{88}

\textbf{舊以桓謙比殷仲文，}{\footnotesize \textbf{中興書}曰謙，字敬祖，沖第三子，尚書僕射、中軍將軍。\textbf{晉安帝紀}曰仲文有器貌才思。}\textbf{桓玄時，仲文入，桓於庭中望見之，謂同坐曰：「我家中軍那得及此也。」}