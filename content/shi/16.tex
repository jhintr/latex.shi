\chapter{鹿鳴之什詁訓傳第十六}

\begin{quoting}雅本樂器名，孳乳而為樂調名，左傳昭二十年「天子之樂曰雅」。雅有小大之別，當以音樂別之，不以政之大小論也。\textbf{釋文}從鹿鳴至菁菁者莪凡二十二篇，皆正小雅，六篇亡，今唯十六篇，從此至魚麗十篇是文武之小雅，先其文王以治內，後其武王以治外，宴勞嘉賓、親睦九族事非隆重，故為小雅，皆聖人之迹，故謂之正。\end{quoting}

\section{鹿鳴}

%{\footnotesize 三章、章八句}

\textbf{鹿鳴，燕群臣嘉賓也。既飲食之，又實幣帛筐篚以將其厚意，然後忠臣嘉賓得盡其心矣。}{\footnotesize 飲之而有幣，酬幣也，食之而有幣，侑幣也。}

\begin{quoting}據臧琳經義雜記考證，魏武帝時有杜夔者，尚能歌此調。\end{quoting}

\textbf{呦呦鹿鳴，食野之苹。}{\footnotesize 興也。苹，蓱也。鹿得蓱，呦呦然鳴而相呼，懇誠發乎中，以興嘉樂賓客，當有懇誠相招呼以成禮也。箋云苹，藾蕭也。}\textbf{我有嘉賓，鼓瑟吹笙。吹笙鼓簧，承筐是將。}{\footnotesize 簧，笙也，吹笙而鼓簧矣。筐，篚屬，所以行幣帛也。箋云承，猶奉也，書曰「篚厥玄黃」。}\textbf{人之好我，示我周行。}{\footnotesize 周至、行道也。箋云示，當作寘，寘，置也。周行，周之列位也。好，猶善也。人有以德善我者，我則置之於周之列位，言己維賢是用。}

\begin{quoting}笙，竹匏所製。楚辭王逸注「笙中有舌曰簧」。\end{quoting}

\textbf{呦呦鹿鳴，食野之蒿。}{\footnotesize 蒿，菣也。}\textbf{我有嘉賓，德音孔昭。視民不恌，君子是則是傚。}{\footnotesize 恌，愉也。是則是傚，言可法傚也。箋云德音，先王道德之教也。孔甚、昭明也。視，古示字也。飲酒之禮，於旅也語，嘉賓之語先王德教甚明，可以示天下之民，使之不愉於禮義，是乃君子所法傚，言其賢也。}\textbf{我有旨酒，嘉賓式燕以敖。}{\footnotesize 敖，遊也。}

\begin{quoting}德音，\textbf{于省吾}謂應作「德言」，即人內在之德性與外在之言語。恌，左傳昭十年及說文引詩皆作佻，偷薄、不厚道之意。\textbf{馬瑞辰}爾雅舍人注云「敖，意舒也」，凡人樂則意舒，是知敖有樂意。嘉賓式燕以敖，猶南有嘉魚詩「嘉賓式燕以樂」，車舝詩「式燕且喜、式燕且譽」也。\end{quoting}

\textbf{呦呦鹿鳴，食野之芩。}{\footnotesize 芩，草也。}\textbf{我有嘉賓，鼓瑟鼓琴。鼓瑟鼓琴，和樂且湛。}{\footnotesize 湛，樂之久。}\textbf{我有旨酒，以燕樂嘉賓之心。}{\footnotesize 燕，安也。夫不能致其樂則不能得其志，不能得其志則嘉賓不能竭其力。}

\begin{quoting}\textbf{馬瑞辰}苹、芩皆蒿屬，足證古人因物起興每多以類相從。又曰此詩三章，文法參差而義實相承，首章前六句言我之敬賓，後二句言賓之善我，二章前六句即承首章人之好我言，後二句乃言我之樂賓，三章即接言賓之樂，後二句又申我之樂賓，以明賓之樂實我有以致之也。\end{quoting}

\section{四牡}

%{\footnotesize 五章、章五句}

\textbf{四牡，勞使臣之來也。有功而見知，則說矣。}{\footnotesize 文王為西伯之時，三分天下有其二以服事殷，使臣以王事往來於其職，於其來也，陳其功苦以歌樂之。}

\begin{quoting}左傳襄四年「四牡，君所以勞使臣也」。儀禮燕禮、鄉飲酒禮亦歌此詩。\end{quoting}

\textbf{四牡騑騑，周道倭遲，}{\footnotesize 騑騑，行不止之貌。周道，岐周之道也。倭遲，歷遠之貌。文王率諸侯撫叛國而朝聘乎紂，故周公作樂，以歌文王之道，為後世法。}\textbf{豈不懷歸？王事靡盬，我心傷悲。}{\footnotesize 盬，不堅固也。思歸者，私恩也，靡盬者，公義也，傷悲者，情思也。箋云無私恩，非孝子也，無公義，非忠臣也，君子不以私害公，不以家事辭王事。}

\textbf{四牡騑騑，嘽嘽駱馬，}{\footnotesize 嘽嘽，喘息之貌，馬勞則喘息。白馬黑鬣曰駱。}\textbf{豈不懷歸？王事靡盬，不遑啟處。}{\footnotesize 遑暇、啟跪、處居也。臣受命，舍幣于禰乃行。}

\begin{quoting}嘽，說文引詩亦作「痑」。啟，同跽，小跪。處，居也，居，同凥，說文「凥，處也，从尸得几而止」，安坐。古者席地而坐，臀不著足跟為跪，跪而聳身直腰為跽。\end{quoting}

\textbf{翩翩者鵻，載飛載下，集于苞栩。}{\footnotesize 鵻，夫不也。箋云夫不，鳥之愨謹者，人皆愛之，可以不勞，猶則飛則下，止於栩木，喻人雖無事，其可獲安乎，感厲之。}\textbf{王事靡盬，不遑將父。}{\footnotesize 將，養也。}

\textbf{翩翩者鵻，載飛載止，集于苞杞。}{\footnotesize 杞，枸檵也。}\textbf{王事靡盬，不遑將母。}

\begin{quoting}\textbf{馬瑞辰}左氏昭十七年傳「祝鳩氏，司徒也」，孔疏引樊光曰「祝鳩，夫不，孝，故為司徒」，是知詩以鵻取興者，正取其為孝鳥，故以興使臣之不遑將父、不遑將母，為鵻之不若耳。\end{quoting}

\textbf{駕彼四駱，載驟駸駸，}{\footnotesize 駸駸，驟貌。}\textbf{豈不懷歸？是用作歌，將母來諗。}{\footnotesize 諗，念也。父兼尊親之道，母至親而尊不至。箋云諗，告也。君勞使臣，述序其情，女曰我豈不思歸乎，誠思歸也，故作此詩之歌，以養父母之志來告於君也。人之思恆思親者，再言將母，亦其情也。}

\begin{quoting}驟，說文「馬疾步也」。是用，即因此。\textbf{經義述聞}來，猶是也。\end{quoting}

\section{皇皇者華}

%{\footnotesize 五章、章四句}

\textbf{皇皇者華，君遣使臣也。送之以禮樂，言遠而有光華也。}{\footnotesize 言臣出使能揚君之美，延其譽於四方，則為不辱命也。}

\begin{quoting}左傳襄四年「皇皇者華，君教使臣」。儀禮燕禮、鄉飲酒禮亦歌此詩。春秋宴會時常歌鹿鳴、四牡及此詩。\end{quoting}

\textbf{皇皇者華，于彼原隰。}{\footnotesize 皇皇，猶煌煌也。高平曰原，下濕曰隰。忠臣奉使，能光君命，無遠無近，如華不以高下易其色。箋云無遠無近，維所之則然。}\textbf{駪駪征夫，每懷靡及。}{\footnotesize 駪駪，眾多之貌。征夫，行人也。每雖、懷和也。箋云春秋外傳曰「懷私為每懷也」，和當為私。眾行夫既受君命，當速行，每人懷其私相稽留，則於事將無所及。}

\begin{quoting}皇、煌古今字。駪，楚辭王逸注引詩作「侁」，國語引作「莘」。\end{quoting}

\textbf{我馬維駒，六轡如濡。}{\footnotesize 箋云如濡，言鮮澤也。}\textbf{載馳載驅，周爰咨諏。}{\footnotesize 忠信為周，訪問於善為咨，咨事為諏。箋云爰，於也。大夫出使，馳驅而行，見忠信之賢人，則於是訪問，求善道也。}

\begin{quoting}駒，釋文「本亦作驕」，說文「馬高六尺為驕，詩曰我馬維驕」。\end{quoting}

\textbf{我馬維騏，六轡如絲。}{\footnotesize 言調忍也。}\textbf{載馳載驅，周爰咨謀。}{\footnotesize 咨事之難易為謀。}

\textbf{我馬維駱，六轡沃若。載馳載驅，周爰咨度。}{\footnotesize 咨禮義所宜為度。}

\textbf{我馬維駰，六轡既均。}{\footnotesize 陰白雜毛曰駰。均，調也。}\textbf{載馳載驅，周爰咨詢。}{\footnotesize 親戚之謀為詢。兼此五者，雖有中和，當自謂無所及成於六德也。箋云中和，謂忠信也。五者，咨也、諏也、謀也、度也、詢也，雖得此於忠信之賢人，猶當云己將無所及於事，則成六德，言慎其事。}

\section{常棣}

%{\footnotesize 八章、章四句}

\textbf{常棣，燕兄弟也。閔管蔡之失道，故作常棣焉。}{\footnotesize 周公弔二叔之不咸而使兄弟之恩疏，召公為作此詩而歌之以親之。}

\textbf{常棣之華，鄂不韡韡。}{\footnotesize 興也。常棣，棣也。鄂，猶鄂鄂然，言外發也。韡韡，光明也。箋云承華者曰鄂，不，當作拊，拊，鄂足也，鄂足得華之光明則韡韡然盛。興者，喻弟以敬事兄，兄以榮覆弟，恩義之顯亦韡韡然。古聲不、拊同。}\textbf{凡今之人，莫如兄弟。}{\footnotesize 聞常棣之言為今也。箋云聞常棣之言，始聞常棣華鄂之說也，如此則人之恩親無如兄弟之厚。}

\begin{quoting}\textbf{經傳釋詞}鄂不韡韡，猶言夭之沃沃。韡，同煒。\textbf{于省吾}鄂不，猶言胡不、遐不，鄂、胡、遐三字，就聲言之並屬淺喉，就韻言之並屬魚部。\end{quoting}

\textbf{死喪之威，兄弟孔懷。}{\footnotesize 威畏、懷思也。箋云死喪可畏怖之事，維兄弟之親甚相思念。}\textbf{原隰裒矣，兄弟求矣。}{\footnotesize 裒，聚也。求矣，言求兄弟也。箋云原也隰也以相與聚居之故，故能定高下之名，猶兄弟相求，故能立榮顯之名。}

\textbf{脊令在原，兄弟急難。}{\footnotesize 脊令，雝渠也，飛則鳴，行則搖，不能自舍耳。急難，言兄弟之相救於急難。箋云雝渠水鳥，而今在原，失其常處，則飛則鳴，求其類，天性也，猶兄弟之於急難。}\textbf{每有良朋，況也永歎。}{\footnotesize 況茲、永長也。箋云每有，雖也。良，善也。當急難之時，雖有善同門來，茲對之長嘆而已也。}

\textbf{兄弟鬩于牆，外禦其務。}{\footnotesize 鬩，狠也。箋云禦禁、務侮也。兄弟雖內鬩而外禦侮也。}\textbf{每有良朋，烝也無戎。}{\footnotesize 烝填、戎相也。箋云當急難之時，雖有善同門來，久也猶無相助己者。古聲填、寘、塵同。}

\begin{quoting}釋文「填，依字音田，與寘同，又依古聲音塵，塵，久也，故箋申之云古聲填、寘、塵同」。\end{quoting}

\textbf{喪亂既平，既安且寧。雖有兄弟，不如友生。}{\footnotesize 兄弟尚恩怡怡然，朋友以義切切然。箋云平，猶正也。安寧之時，以禮義相琢磨，則友生急。}

\begin{quoting}\textbf{馬瑞辰}生，語詞也，唐人詩「太瘦生」之類，皆以生為語助詞，實此詩及伐木詩「友生」倡之也。\end{quoting}

\textbf{儐爾籩豆，飲酒之飫。}{\footnotesize 儐陳、飫私也。不脫屨升堂謂之飫。箋云私者，圖非常之事，若議大疑於堂，則有飫禮焉。聽朝為公。}\textbf{兄弟既具，和樂且孺。}{\footnotesize 九族會曰和。孺，屬也。王與親戚燕則尚毛。箋云九族，從己上至高祖、下及玄孫之親也。屬者，以昭穆相次序。}

\begin{quoting}儐，韓詩作賓，經典中兩字常互用。飫 \texttt{yù}，韓詩作醧，\textbf{馬瑞辰}以古音讀之，醧與豆、具、孺韻正協，作飫則聲入蕭宵部。皇侃「和，即樂也」。\end{quoting}

\textbf{妻子好合，如鼓瑟琴。}{\footnotesize 箋云好合，志意合也，合者，如鼓瑟琴之聲相應和也。王與族人燕，則宗婦內宗之屬亦從后於房中。}\textbf{兄弟既翕，和樂且湛。}{\footnotesize 翕，合也。}

\textbf{宜爾室家，樂爾妻帑。}{\footnotesize 帑，子也。箋云族人和，則得保樂其家中之大小。}\textbf{是究是圖，亶其然乎。}{\footnotesize 究深、圖謀、亶信也。箋云女深謀之，信其如是。}

\begin{quoting}樂 \texttt{lē}。帑，魯詩作孥。\end{quoting}

\section{伐木}

%{\footnotesize 六章、章六句}

\textbf{伐木，燕朋友故舊也。自天子至于庶人，未有不須友以成者，親親以睦，友賢不棄，不遺故舊，則民德歸厚矣。}

\textbf{伐木丁丁，鳥鳴嚶嚶。}{\footnotesize 興也。丁丁，伐木聲也。嚶嚶，驚懼也。箋云丁丁嚶嚶，相切直也。言昔日未居位在農之時，與友生於山巖伐木，為勤苦之事，猶以道德相切正也。嚶嚶，兩鳥聲也，其鳴之志，似於有友道然，故連言之。}\textbf{出自幽谷，遷于喬木。}{\footnotesize 幽深、喬高也。箋云遷，徙也，謂鄉時之鳥出從深谷，今移處高木。}\textbf{嚶其鳴矣，求其友聲。}{\footnotesize 君子雖遷於高位，不可以忘其朋友。箋云嚶其鳴矣，遷處高木者，求其友聲，求其尚在深谷者，其相得，則復鳴嚶嚶然。}

\begin{quoting}說文「遷，登也」。\end{quoting}

\textbf{相彼鳥矣，猶求友聲。矧伊人矣，不求友生。}{\footnotesize 矧，況也。箋云相，視也。鳥尚知居高木呼其友，況是人乎，可不求之。}\textbf{神之聽之，終和且平。}{\footnotesize 箋云以可否相增減，曰和平齊等也。此言心誠求之，神若聽之，使得如志，則友終相與和而齊功也。}

\textbf{伐木許許，釃酒有藇。}{\footnotesize 許許，杮貌。以筐曰釃，以藪曰湑。藇，美貌。箋云此言前者伐木許許之人，今則有酒而釃之，本其故也。}\textbf{既有肥羜，以速諸父。}{\footnotesize 羜，未成羊也。天子謂同姓諸侯、諸侯謂同姓大夫皆曰父，異姓則稱舅。國君友其賢臣，大夫士友其宗族之仁者。箋云速，召也。有酒有羜，今以召族人飲酒。}\textbf{寧適不來，微我弗顧。}{\footnotesize 微，無也。箋云寧召之，適自不來，無使言我不顧念也。}

\begin{quoting}許許，或作滸滸，同所，說文「所，伐木聲也，从斤戶聲，詩曰伐木所所」，段注「丁丁，刀斧聲，所所，鋸聲」。\end{quoting}

\textbf{於粲洒埽，陳饋八簋。}{\footnotesize 粲，鮮明貌。圓曰簋，天子八簋。箋云粲然已灑拚矣，陳其黍稷矣，謂為食禮。}\textbf{既有肥牡，以速諸舅。寧適不來，微我有咎。}{\footnotesize 咎，過也。}

\textbf{伐木于阪，釃酒有衍。}{\footnotesize 衍，美貌。箋云此言伐木于阪，亦本之也。}\textbf{籩豆有踐，兄弟無遠。}{\footnotesize 箋云踐，陳列貌。兄弟，父之黨，母之黨。}\textbf{民之失德，乾餱以愆。}{\footnotesize 餱，食也。箋云失德，謂見謗訕也。民尚以乾餱之食獲愆過於人，況天子之饌，反可以恨兄弟乎，故不當遠之。}

\begin{quoting}說文「餱，乾食也」。漢書宣帝紀引詩，顏注「人無恩德不相飲食」。\end{quoting}

\textbf{有酒湑我，無酒酤我。}{\footnotesize 湑，莤之也。酤，一宿酒也。箋云酤，買也。此族人陳王之恩也，王有酒則泲莤之，王無酒酤買之，要欲厚於族人。}\textbf{坎坎鼓我，蹲蹲舞我。}{\footnotesize 蹲蹲，舞貌。箋云為我擊鼓坎坎然，為我興舞蹲蹲然，謂以樂樂己。}\textbf{迨我暇矣，飲此湑矣。}{\footnotesize 箋云迨，及也。此又述王意也，王曰「及我今之閒暇，共飲此湑酒」，欲其無不醉之意。}

\begin{quoting}湑我、酤我，即我湑、我酤，下鼓我、舞我同。\end{quoting}

\section{天保}

%{\footnotesize 六章、章六句}

\textbf{天保，下報上也。君能下下以成其政，臣能歸美以報其上焉。}{\footnotesize 下下，謂鹿鳴至伐木皆君所以下臣也，臣亦宜歸美於王，以崇君之尊而福祿之，以答其歌。}

\begin{quoting}\textbf{朱熹}文王時周未有先王者，此必武王以後所作也。\end{quoting}

\textbf{天保定爾，亦孔之固。}{\footnotesize 固，堅也。箋云保安、爾女也，女，王也。天之安定女，亦甚堅固。}\textbf{俾爾單厚，何福不除。}{\footnotesize 俾使、單信也。或曰單，厚也，除，開也。箋云單，盡也。天使女盡厚天下之民，何福而不開，皆開出以予之。}\textbf{俾爾多益，以莫不庶。}{\footnotesize 庶，眾也。箋云莫，無也。使女每物益多，以是故無不眾也。}

\begin{quoting}\textbf{陳奐}通篇十爾字，皆指君上也。單，魯詩作亶，亶本字。\textbf{馬瑞辰}除 \texttt{zhù}、余古通用，余、予古今字，何福不除，猶云何福不予。以，語詞，下同。\end{quoting}

\textbf{天保定爾，俾爾戩穀。罄無不宜，受天百祿。}{\footnotesize 戩福、穀祿、罄盡也。箋云天使女所福祿之人，謂群臣也，其舉事盡得其宜，受天之多祿。}\textbf{降爾遐福，維日不足。}{\footnotesize 箋云遐，遠也。天又下予女以廣遠之福，使天下溥蒙之，汲汲然如日且不足也。}

\textbf{天保定爾，以莫不興。}{\footnotesize 箋云興，盛也，無不盛者，使萬物皆盛，草木暢茂，禽獸碩大。}\textbf{如山如阜，如岡如陵。}{\footnotesize 言廣厚也。高平曰陸，大陵曰阜，大阜曰陵。箋云此言其福祿委積高大也。}\textbf{如川之方至，以莫不增。}{\footnotesize 箋云川之方至，謂其水縱長之時也，萬物之收皆增多也。}

\textbf{吉蠲為饎，是用孝享。}{\footnotesize 吉善、蠲絜也。饎，酒食也。享，獻也。箋云謂將祭祀也。}\textbf{禴祠烝嘗，于公先王。}{\footnotesize 春曰祠，夏曰禴，秋曰嘗，冬曰烝。公，事也。箋云公，先公，謂后稷至諸盩。}\textbf{君曰卜爾，萬壽無疆。}{\footnotesize 君，先君也，尸所以象神。卜，予也。箋云君曰卜爾者，尸嘏主人，傳神辭也。}

\begin{quoting}蠲，魯詩作圭。孝、享雙聲，二字同義。\textbf{馬瑞辰}釋詁「畀，予也」，畀與卜雙聲，卜訓予者，或即畀之假借。\end{quoting}

\textbf{神之弔矣，詒爾多福。}{\footnotesize 弔至、詒遺也。箋云神至者，宗廟致敬，鬼神著矣，此之謂也。}\textbf{民之質矣，日用飲食。}{\footnotesize 質，成也。箋云成，平也，民事平，以禮飲食，相燕樂而已。}\textbf{群黎百姓，徧為爾德。}{\footnotesize 百姓，百官族姓也。箋云黎，眾也，群眾百姓徧為女之德，言則而象之。}

\begin{quoting}韋昭「百姓，百官，受氏姓也」，此處與群黎相對。\textbf{馬瑞辰}為當讀如「式訛爾心」之訛，訛，化也，徧為爾德，猶云徧化爾德也，為與化古皆讀如譌，故為、訛、化古並通用。\end{quoting}

\textbf{如月之恆，如日之升。}{\footnotesize 恆弦、升出也，言俱進也。箋云月上弦而就盈，日始出而就明。}\textbf{如南山之壽，不騫不崩。}{\footnotesize 騫，虧也。}\textbf{如松柏之茂，無不爾或承。}{\footnotesize 箋云或之言有也。如松柏之枝葉常茂盛青青，相承無衰落也。}

\begin{quoting}恆 \texttt{gēng}，釋文「亦作緪」，說文「緪，大索也」。或，語詞。\end{quoting}

\section{采薇}

%{\footnotesize 六章、章八句}

\textbf{采薇，遣戍役也。文王之時，西有昆夷之患，北有玁狁之難，以天子之命命將率、遣戍役以守衛中國，故歌采薇以遣之，出車以勞還，杕杜以勤歸也。}{\footnotesize 文王為西伯服事殷之時也。昆夷，西戎也。天子，殷王也。戍，守也。西伯以殷王之命，命其屬為將率，將戍役禦西戎及北狄之難，歌采薇以遣之。杕杜勤歸者，以其勤勞之故，於其歸，歌杕杜以休息之。}

\textbf{采薇采薇，薇亦作止。}{\footnotesize 薇菜、作生也。箋云西伯將遣戍役，先與之期以采薇之時，今薇生矣，先輩可以行也。重言采薇者，丁寧行期也。}\textbf{曰歸曰歸，歲亦莫止。}{\footnotesize 箋云莫，晚也。曰女何時歸乎，何時歸乎，亦歲晚之時乃得歸也，又丁寧歸期，定其心也。}\textbf{靡室靡家，玁狁之故。不遑啟居，玁狁之故。}{\footnotesize 玁狁，北狄也。箋云北狄，今匈奴也。靡無、遑暇、啟跪也。古者師出不踰時，今薇生而行，歲晚乃得歸，使女無室家夫婦之道、不暇跪居者，有玁狁之難，故曉之也。}

\textbf{采薇采薇，薇亦柔止。}{\footnotesize 柔，始生也。箋云柔謂脆脕之時。}\textbf{曰歸曰歸，心亦憂止。}{\footnotesize 箋云憂止者，憂其歸期將晚。}\textbf{憂心烈烈，載飢載渴。}{\footnotesize 箋云烈烈，憂貌。則飢則渴，言其苦也。}\textbf{我戍未定，靡使歸聘。}{\footnotesize 聘，問也。箋云定，止也。我方守於北狄，未得止息，無所使歸問，言所以憂。}

\textbf{采薇采薇，薇亦剛止。}{\footnotesize 少而剛也。箋云剛謂少堅忍時。}\textbf{曰歸曰歸，歲亦陽止。}{\footnotesize 陽歷陽月也。箋云十月為陽，時坤用事，嫌於無陽，故以名此月為陽。}\textbf{王事靡盬，不遑啟處。}{\footnotesize 箋云盬，不堅固也。處，猶居也。}\textbf{憂心孔疚，我行不來。}{\footnotesize 疚病、來至也。箋云我，戍役自我也。來，猶反也，據家曰來。}

\begin{quoting}漢書五行志引左氏說，謂周六月、夏四月為正陽純乾之月。\end{quoting}

\textbf{彼爾維何，維常之華。}{\footnotesize 爾，華盛貌。常，常棣也。箋云此言彼爾者乃常棣之華，以興將率車馬服飾之盛。}\textbf{彼路斯何，君子之車。}{\footnotesize 箋云斯，此也。君子謂將率。}\textbf{戎車既駕，四牡業業。}{\footnotesize 業業然壯也。}\textbf{豈敢定居，一月三捷。}{\footnotesize 捷，勝也。箋云定，止也。將率之志，往至所征之地，不敢止而居處自安也，往則庶乎一月之中三有勝功，謂侵也、伐也、戰也。}

\begin{quoting}爾，同薾，說文「薾，華盛貌」。路，同輅。\end{quoting}

\textbf{駕彼四牡，四牡騤騤。君子所依，小人所腓。}{\footnotesize 騤騤，彊也。腓，辟也。箋云腓，當作芘。此言戎車者，將率之所依乘，戍役之所芘倚。}\textbf{四牡翼翼，象弭魚服。}{\footnotesize 翼翼，閑也。象弭，弓反末也，所以解紒也。魚服，魚皮也。箋云弭，弓反末彆者，以象骨為之，以助御者解轡紒，宜滑也。服，矢服也。}\textbf{豈不日戒，玁狁孔棘。}{\footnotesize 箋云戒，警敕軍事也。孔甚、棘急也。言君子小人豈不日相警戒乎，誠日相警戒也，玁狁之難甚急，豫述其苦以勸之。}

\begin{quoting}\textbf{陳奐}君子所依，謂依於車中者也，依猶倚也。翼翼，閑也，爾雅「閑，習也」，謂訓練有素而戰陣整齊。爾雅釋器「弓有緣者謂之弓，無緣者謂之弭 \texttt{mǐ}」，既夕禮疏引孫炎注「緣謂繳束而漆之，弭謂不以繳束，骨飾兩頭者也」。服，同箙，盛矢器也。\end{quoting}

\textbf{昔我往矣，楊柳依依。今我來思，雨雪霏霏。}{\footnotesize 楊柳，蒲柳也。霏霏，甚也。箋云我來戍止，而謂始反時也。上三章言戍役，次二章言將率之行，故此章重序其往反之時，極言其苦以說之。}\textbf{行道遲遲，載渴載飢。}{\footnotesize 遲遲，長遠也。箋云行反在於道路猶飢渴，言至苦也。}\textbf{我心傷悲，莫知我哀。}{\footnotesize 君子能盡人之情，故人忘其死。}

\begin{quoting}\textbf{胡承珙}爾雅祇以柳為大名，曰檉、曰旄、曰楊，其種各異，古人言楊柳者，謂名楊之柳。\textbf{馬瑞辰}韓詩薛君章句曰「依依，盛貌」，毛詩無傳，據車舝詩「依彼平林」傳「依，茂木貌」，則依依亦當訓盛，與韓詩同，依、殷古同聲，依依猶殷殷，殷亦盛也。\end{quoting}

\section{出車}

%{\footnotesize 六章、章八句}

\textbf{出車，勞還率也。}{\footnotesize 遣將率及戍役，同歌同時，欲其同心也，反而勞之，異歌異日，殊尊卑也，禮記曰「賜君子小人不同日」，此其義也。}

\begin{quoting}\textbf{王國維}鬼方昆夷玁狁考曰出車咏南仲伐玁狁之事，南仲亦見大雅常武篇，則南仲自是宣王時人，出車亦宣王時詩也。徵之古器，則凡紀玁狁事者，亦皆宣王時器。\end{quoting}

\textbf{我出我車，于彼牧矣。}{\footnotesize 出車就馬於牧地。箋云上我，我殷王也，下我，將率自謂也。西伯以天子之命，出我戎車於所牧之地，將使我出征伐。}\textbf{自天子所，謂我來矣。}{\footnotesize 箋云自，從也，有人從王所來，謂我來矣，謂以王命召己，將使為將率也。先出戎車，乃召將率，將率尊也。}\textbf{召彼僕夫，謂之載矣。王事多難，維其棘矣。}{\footnotesize 僕夫，御夫也。箋云棘，急也。王命召己，己即召御夫，使裝載物而往，王之事多難，其召我必急，欲疾趨之，此序其忠敬也。}

\begin{quoting}于，往。\textbf{馬瑞辰}廣雅「謂，使也」，謂我來，即使我來，下文謂之載，即使之載也。\end{quoting}

\textbf{我出我車，于彼郊矣。設此旐矣，建彼旄矣。}{\footnotesize 龜蛇曰旐。旄，干旄。箋云設旐者，屬之於干旄而建之戎車，將率既受命，行乃乘焉。牧地在遠郊。}\textbf{彼旟旐斯，胡不旆旆。}{\footnotesize 鳥隼曰旟。旆旆，旒垂貌。}\textbf{憂心悄悄，僕夫況瘁。}{\footnotesize 箋云況，茲也。將率既受命，行而憂，臨事而懼也。御夫則茲益憔悴，憂其馬之不正。}

\begin{quoting}\textbf{馬瑞辰}說文「況，寒水也」，因通為寒苦之稱，苦亦病也，況、瘁皆為病。\end{quoting}

\textbf{王命南仲，往城于方。出車彭彭，旂旐央央。}{\footnotesize 王，殷王也。南仲，文王之屬。方，朔方，近玁狁之國也。彭彭，四馬貌。交龍為旂。央央，鮮明也。箋云王使南仲為將率，往築城於朔方，為軍壘以禦北狄之難。}\textbf{天子命我，城彼朔方。赫赫南仲，玁狁于襄。}{\footnotesize 朔方，北方也。赫赫，盛貌。襄，除也。箋云此我，我戍役也，戍役築壘而美其將率自此出征也。}

\begin{quoting}南仲，亦作南中、張仲，六月鄭箋「張仲，吉甫之友，其性孝友」。方，即六月「侵鎬及方」之方。襄，釋文「本或作攘」。\end{quoting}

\textbf{昔我往矣，黍稷方華。今我來思，雨雪載塗。王事多難，不遑啟居。}{\footnotesize 塗，凍釋也。箋云黍稷方華，朔方之地六月時也，以此時始出壘征伐玁狁，因伐西戎，至春凍始釋而來反，其間非有休息。}\textbf{豈不懷歸，畏此簡書。}{\footnotesize 簡書，戒命也，鄰國有急，以簡書相告，則奔命救之。}

\textbf{喓喓草蟲，趯趯阜螽。}{\footnotesize 箋云草蟲鳴，阜螽躍而從之，天性也，喻近西戎之諸侯聞南仲既征玁狁、將伐西戎之命，則跳躍而鄉望之，如阜螽之聞草蟲鳴焉。草蟲鳴，晚秋之時也，此以其時所見而興之。}\textbf{未見君子，憂心忡忡。既見君子，我心則降。}{\footnotesize 箋云君子，斥南仲也。降，下也。}\textbf{赫赫南仲，薄伐西戎。}

\begin{quoting}此為晚秋時節。\end{quoting}

\textbf{春日遲遲，卉木萋萋。倉庚喈喈，采蘩祁祁。執訊獲醜，薄言還歸。}{\footnotesize 卉，草也。訊，辭也。箋云訊言、醜眾也。伐西戎以凍釋時，反朔方之壘息戍役，至此時而歸京師，稱美時物以及其事，喜而詳之也。執其可言問所獲之眾以歸者，當獻之也。}\textbf{赫赫南仲，玁狁于夷。}{\footnotesize 夷，平也。箋云平者，平之於王也。此時亦伐西戎，獨言平玁狁者，玁狁大，故以為始以為終。}

\begin{quoting}\textbf{陳奐}倉庚、采蘩，二月時也。訊，金文象繫縛之人，即俘虜，執訊言俘生，獲醜言殺死。\end{quoting}

\section{杕杜}

%{\footnotesize 四章、章七句}

\textbf{杕杜，勞還役也。}{\footnotesize 役，戍役也。}

\textbf{有杕之杜，有睆其實。}{\footnotesize 興也。睆，實貌。杕杜猶得其時蕃滋，役夫勞苦，不得盡其天性。}\textbf{王事靡盬，繼嗣我日。}{\footnotesize 箋云嗣，續也。王事無不堅固，我行役續嗣其日，言常勞苦無休息。}\textbf{日月陽止，女心傷止，征夫遑止。}{\footnotesize 箋云十月為陽。遑，暇也。婦人思望其君子，陽月之時已憂傷矣，征夫如今已閒暇且歸也，而尚不得歸，故序其男女之情以說之。陽月而思望之者，以初時云「歲亦莫止」。}

\begin{quoting}\textbf{馬瑞辰}蓋以春行，至杕杜成實，已近秋矣，過期不返，故曰繼嗣我日。\end{quoting}

\textbf{有杕之杜，其葉萋萋。王事靡盬，我心傷悲。}{\footnotesize 箋云傷悲者，念其君子於今勞苦。}\textbf{卉木萋止，女心悲止，征夫歸止。}{\footnotesize 室家踰時則思。}

\begin{quoting}此蓋次年春時。\end{quoting}

\textbf{陟彼北山，言采其杞。王事靡盬，憂我父母。}{\footnotesize 箋云杞非常菜也，而升北山采之，託有事以望君子。}\textbf{檀車幝幝，四牡痯痯，征夫不遠。}{\footnotesize 檀車，役車也。幝幝，敝貌。痯痯，罷貌。箋云不遠者，言其來，喻路近。}

\begin{quoting}\textbf{朱熹}登山采杞，則春已暮而杞可食矣。檀木堅，古人用以製輪。幝幝 \texttt{chǎn}，車敝而緩。痯痯 \texttt{guǎn}。\end{quoting}

\textbf{匪載匪來，憂心孔疚。}{\footnotesize 箋云匪非、疚病也。君子至期不裝載，意不為來，我念之，憂心甚病。}\textbf{期逝不至，而多為恤。}{\footnotesize 逝往、恤憂也。遠行不必如期，室家之情以期望之。}\textbf{卜筮偕止，會言近止，征夫邇止。}{\footnotesize 卜之筮之，會人占之。邇，近也。箋云偕俱、會合也。或卜之，或筮之，俱占之，合言於繇為近，征夫如今近耳。}

\begin{quoting}而多為恤，即而恤為多。\end{quoting}

\section{魚麗}

%{\footnotesize 六章、三章章四句、三章章二句}

\textbf{魚麗，美萬物盛多，能備禮也。文武以天保以上治內，采薇以下治外，始於憂勤，終於逸樂，故美萬物盛多，可以告於神明矣。}{\footnotesize 內謂諸夏也，外謂夷狄也。告於神明者，於祭祀而歌之。}

\textbf{魚麗于罶，鱨鯊。}{\footnotesize 麗，歷也。罶，曲梁也，寡婦之笱也。鱨，揚也。鯊，鮀也。太平而後，微物眾多，取之有時，用之有道，則物莫不多矣。古者不風不暴，不行火，草木不折，不操斧斤，不入山林，豺祭獸然後殺，獺祭魚然後漁，鷹隼擊然後罻羅設，是以天子不合圍，諸侯不掩群，大夫不麛不卵，士不隱塞，庶人不數罟，罟必四寸然後入澤梁，故山不童，澤不竭，鳥獸魚鱉皆得其所然。}\textbf{君子有酒，旨且多。}{\footnotesize 箋云酒美而此魚又多也。}

\begin{quoting}\textbf{陳奐}言魚在罶錄錄歷歷然也。\textbf{馬瑞辰}旨且多、多且旨、旨且有，自專指酒言之。\end{quoting}

\textbf{魚麗于罶，魴鱧。}{\footnotesize 鱧，鮦也。}\textbf{君子有酒，多且旨。}{\footnotesize 箋云酒多而此魚又美也。}

\textbf{魚麗于罶，鰋鯉。}{\footnotesize 鰋，鮎也。}\textbf{君子有酒，旨且有。}{\footnotesize 箋云酒美而此魚又有。}

\textbf{物其多矣，維其嘉矣。}{\footnotesize 箋云魚既多又善。}

\textbf{物其旨矣，維其偕矣。}{\footnotesize 箋云魚既美又齊等。}

\begin{quoting}\textbf{經義述聞}廣雅曰「皆，嘉也」，皆與偕古字通。\end{quoting}

\textbf{物其有矣，維其時矣。}{\footnotesize 箋云魚既有又得其時。}

\begin{quoting}頍弁「爾肴既時」，傳「時，善也」，則嘉、偕、時均訓善。\end{quoting}

\section*{南陔·白華·華黍}

\textbf{南陔，孝子相戒以養也。白華，孝子之絜白也。華黍，時和歲豐，宜黍稷也。有其義而亡其辭。}{\footnotesize 此三篇者，鄉飲酒、燕禮用焉，曰「笙入，立于縣，時奏南陔、白華、華黍」是也。孔子論詩，雅頌各得其所，時俱在耳，篇第當在於此，遭戰國及秦之世而亡之，其義則與眾篇之義合編，故存。至毛公為詁訓傳，乃分眾篇之義，各置於其篇端，云又推其亡者，以見在為數，故推改什首，遂通耳，而下非孔子之舊。}

%\begin{flushright}鹿鳴之什十篇、五十五章、三百一十五句\end{flushright}