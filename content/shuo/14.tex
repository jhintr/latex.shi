\chapter{容止第十四}

\subsection*{1}

\textbf{魏武將見匈奴使，自以形陋，不足雄遠國，}{\footnotesize \textbf{魏氏春秋}曰武王姿貌短小，而神明英發。}\textbf{使崔季珪代，帝自捉刀立牀頭，既畢，令間諜問曰：「魏王何如？」匈奴使答曰：「魏王雅望非常，}{\footnotesize \textbf{魏志}曰崔琰，字季珪，清河東武城人，聲姿高暢，眉目疏朗，鬚長四尺，甚有威重。}\textbf{然牀頭捉刀人，此乃英雄也。」魏武聞之，追殺此使。}

\subsection*{2}

\textbf{何平叔美姿儀，面至白，魏明帝疑其傅粉，正夏月，與熱湯餅，既噉，大汗出，以朱衣自拭，色轉皎然。}{\footnotesize \textbf{魏略}曰晏性自喜，動靜粉帛不去手，行步顧影。\textbf{按}此言則晏之妖麗，本資外飾，且晏養自宮中，與帝相長，豈復疑其形姿，待騐而明也。}

\subsection*{3}

\textbf{魏明帝使后弟毛曾與夏侯玄共坐，時人謂「蒹葭倚玉樹」。}{\footnotesize \textbf{魏志}曰玄為黃門侍郎，與毛曾並坐，玄甚恥之，曾說形於色，明帝恨之，左遷玄為羽林監。}

\subsection*{4}

\textbf{時人目「夏侯太初朗朗如日月之入懷，李安國頹唐如玉山之將崩」。}{\footnotesize \textbf{魏略}曰李豐，字安國，衛尉李義子也，識別人物，海內注意，明帝得吳降人，問江東聞中國名士為誰，以安國對之，是時豐為黃門郎，改名宣，上問安國所在，左右公卿即具以豐對，上曰「豐名乃被於吳越邪」，仕至中書令，為晉王所誅。}

\subsection*{5}

\textbf{嵇康身長七尺八寸，風姿特秀，}{\footnotesize \textbf{康別傳}曰康長七尺八寸，偉容色，土木形骸，不加飾厲，而龍章鳳姿，天質自然，正爾在群形之中，便自知非常之器。}\textbf{見者歎曰：「蕭蕭肅肅，爽朗清舉。」或云：「肅肅如松下風，高而徐引。」山公曰：「嵇叔夜之為人也，巖巖若孤松之獨立，其醉也，傀俄若玉山之將崩。」}

\subsection*{6}

\textbf{裴令公目王安豐：「眼爛爛如巖下電。」}{\footnotesize 王戎形狀短小，而目甚清炤，視日不眩。}

\subsection*{7}

\textbf{潘岳妙有姿容，好神情，}{\footnotesize \textbf{岳別傳}曰岳姿容甚美，風儀閒暢。}\textbf{少時挾彈出洛陽道，婦人遇者，莫不連手共縈之，左太沖絕醜，}{\footnotesize \textbf{續文章志}曰思貌醜顇，不持儀飾。}\textbf{亦復效岳遊遨，於是群嫗齊共亂唾之，委頓而返。}{\footnotesize \textbf{語林}曰安仁至美，每行，老嫗以果擲之，滿車，張孟陽至醜，每行，小兒以瓦石投之，亦滿車。二說不同。}

\subsection*{8}

\textbf{王夷甫容貌整麗，妙於談玄，恆捉白玉柄麈尾，與手都無分別。}

\subsection*{9}

\textbf{潘安仁、夏侯湛並有美容，喜同行，時人謂之「連璧」。}{\footnotesize \textbf{八王故事}曰岳與湛著契，故好同遊。}

\subsection*{10}

\textbf{裴令公有儁容姿，一旦有疾至困，惠帝使王夷甫往看，裴方向壁臥，聞王使至，強回視之，王出語人曰：「雙目閃閃，若巖下電，精神挺動，體中故小惡。」}{\footnotesize \textbf{名士傳}曰楷病困，詔遣黃門郎王夷甫省之，楷回眸屬夷甫云「竟未相識」，夷甫還，亦歎其神儁。}

\subsection*{11}

\textbf{有人語王戎曰：「嵇延祖卓卓如野鶴之在雞群。」答曰：「君未見其父耳。」}{\footnotesize 康已見上。}

\subsection*{12}

\textbf{裴令公有儁容儀，脫冠冕，粗服亂頭皆好，時人以為「玉人」，見者曰：「見裴叔則如玉山上行，光映照人。」}

\subsection*{13}

\textbf{劉伶身長六尺，貌甚醜顇，而悠悠忽忽，土木形骸。}{\footnotesize \textbf{梁祚魏國統}曰劉伶，字伯倫，形貌醜陋，身長六尺，然肆意放蕩，悠焉獨暢，自得一時，常以宇宙為狹。}

\subsection*{14}

\textbf{驃騎王武子是衛玠之舅，儁爽有風姿，見玠輒歎曰：「珠玉在側，覺我形穢。」}{\footnotesize \textbf{玠別傳}曰驃騎王濟，玠之舅也，嘗與同遊，語人曰「昨日吾與外生共坐，若明珠之在側，朗然來照人」。}

\subsection*{15}

\textbf{有人詣王太尉，遇安豐、大將軍、丞相在坐，往別屋，見季胤、平子，}{\footnotesize \textbf{石崇金谷詩敘}曰王詡，字季胤，琅邪人。\textbf{王氏譜}曰詡，夷甫弟也，仕至脩武令。}\textbf{還，語人曰：「今日之行，觸目見琳琅珠玉。」}

\subsection*{16}

\textbf{王丞相見衛洗馬曰：「居然有羸形，雖復終日調暢，若不堪羅綺。」}{\footnotesize \textbf{玠別傳}曰玠素抱羸疾。\textbf{西京賦}曰始徐進而羸形，似不勝乎羅綺。}

\subsection*{17}

\textbf{王大將軍稱太尉：「處眾人中，似珠玉在瓦石間。」}

\subsection*{18}

\textbf{庾子嵩長不滿七尺，腰帶十圍，頹然自放。}

\subsection*{19}

\textbf{衛玠從豫章至下都，人久聞其名，觀者如堵牆，玠先有羸疾，體不堪勞，遂成病而死，時人謂「看殺衛玠」。}{\footnotesize \textbf{玠別傳}曰玠在群伍之中，寔有異人之望，齠齔時，乘白羊車於洛陽市上，咸曰「誰家璧人」，於是家門州黨號為「璧人」。\textbf{按}永嘉流人名曰「玠以永嘉六年五月六日至豫章，其年六月二十日卒」，此則玠之南度豫章四十五日，豈暇至下都而亡乎？且諸書皆云玠亡在豫章，而不云在下都也。}

\subsection*{20}

\textbf{周伯仁道桓茂倫：「嶔崎歷落，可笑人。」或云謝幼輿言。}

\subsection*{21}

\textbf{周侯說王長史父：}{\footnotesize \textbf{王氏譜}曰訥，字文淵，太原人，祖默，尚書，父祐，散騎常侍，訥始過江，仕至新淦令。}\textbf{「形貌既偉，雅懷有槩，保而用之，可作諸許物也。」}

\subsection*{22}

\textbf{祖士少見衛君長云：「此人有旄杖下形。」}

\subsection*{23}

\textbf{石頭事故，朝廷傾覆，}{\footnotesize \textbf{晉陽秋}曰蘇峻自姑孰至于石頭，逼遷天子，峻以倉屋為宮，使人守衛。\textbf{靈鬼志謠徵}曰明帝末有謠歌「側側力，放馬出山側，大馬死，小馬餓」，後峻遷帝於石頭，御膳不具。}\textbf{溫忠武與庾文康投陶公求救，陶公云：「肅祖顧命不見及，且蘇峻作亂，釁由諸庾，誅其兄弟，不足以謝天下。」}{\footnotesize \textbf{徐廣晉紀}曰肅祖遺詔，庾亮、王導輔幼主而進大臣官，陶侃、祖約不在其例，侃、約疑亮寢遺詔也。\textbf{中興書}曰初，庾亮欲徵蘇峻，卞壼不許，溫嶠及三吳欲起兵衛帝室，亮不聽，下制曰「妄起兵者誅」，故峻得作亂京邑也。}\textbf{于時庾在溫船後聞之，憂怖無計，別日，溫勸庾見陶，庾猶豫未能往，溫曰：「溪狗我所悉，卿但見之，必無憂也。」庾風姿神貌，陶一見便改觀，談宴竟日，愛重頓至。}

\subsection*{24}

\textbf{庾太尉在武昌，秋夜氣佳景清，佐吏殷浩、王胡之之徒登南樓理詠，音調始遒，聞函道中有屐聲甚厲，定是庾公，俄而率左右十許人步來，諸賢欲起避之，公徐云：「諸君少住，老子於此處興復不淺。」因便據胡牀，與諸人詠謔，竟坐甚得任樂，後王逸少下，與丞相言及此事，丞相曰：「元規爾時風範，不得不小穨。」右軍答曰：「唯丘壑獨存。」}{\footnotesize \textbf{孫綽庾亮碑文}曰公雅好所託，常在塵垢之外，雖柔心應世，蠖屈其迹，而方寸湛然，固以玄對山水。}

\subsection*{25}

\textbf{王敬豫有美形，問訊王公，王公撫其肩曰：「阿奴，恨才不稱！」又云：「敬豫事事似王公。」}{\footnotesize \textbf{語林}曰謝公云「小時在殿廷會見丞相，便覺清風來拂人」。}

\subsection*{26}

\textbf{王右軍見杜弘治，歎曰：「面如凝脂，眼如點漆，此神仙中人。」}{\footnotesize \textbf{江左名士傳}曰永和中，劉真長、謝仁祖共商略中朝人士，或曰「杜弘治清標令上，為後來之美，又面如凝脂，眼如點漆，粗可得方諸衛玠」。}\textbf{時人有稱王長史形者，蔡公曰：「恨諸人不見杜弘治耳。」}

\subsection*{27}

\textbf{劉尹道桓公：「鬢如反猬皮，眉如紫石稜，自是孫仲謀、司馬宣王一流人。」}{\footnotesize \textbf{宋明帝文章志}曰溫為溫嶠所賞，故名溫。\textbf{吳志}曰孫權，字仲謀，策弟也，漢使者劉琬語人曰「吾觀孫氏兄弟，雖並有才秀明達，皆祿祚不終，唯中弟孝廉，形貌魁偉，骨體不恆，有大貴之表」。\textbf{晉陽秋}曰宣王天姿傑邁，有英雄之略。}

\subsection*{28}

\textbf{王敬倫風姿似父，作侍中，加授桓公公服，從大門入，桓公望之曰：「大奴固自有鳳毛。」}{\footnotesize 大奴，王劭也，已見。\textbf{中興書}曰劭美姿容，持儀也。}

\subsection*{29}

\textbf{林公道王長史：「斂衿作一來，何其軒軒韶舉。」}{\footnotesize \textbf{語林}曰王仲祖有好儀形，每覽鏡自照，曰「王文開那生如馨兒」，時人謂之達也。}

\subsection*{30}

\textbf{時人目王右軍：「飄如遊雲，矯若驚龍。」}

\subsection*{31}

\textbf{王長史嘗病，親疏不通，林公來，守門人遽啓之曰：「一異人在門，不敢不啓。」王笑曰：「此必林公。」}{\footnotesize \textbf{按}語林曰「諸人嘗要阮光祿共詣林公，阮曰『欲聞其言，惡見其面』」，此則林公之形，信當醜異。}

\subsection*{32}

\textbf{或以方謝仁祖不乃重者，桓大司馬曰：「諸君莫輕道，仁祖企腳北窻下彈琵琶，故自有天際真人想。」}{\footnotesize \textbf{晉陽秋}曰尚善音樂。\textbf{裴子}云丞相嘗曰「堅石挈腳枕琵琶，有天際想」。堅石，尚小名。}

\subsection*{33}

\textbf{王長史為中書郎，往敬和許，}{\footnotesize 敬和，王洽，已見。}\textbf{爾時積雪，長史從門外下車，步入尚書省，敬和遙望，歎曰：「此不復似世中人。」}

\subsection*{34}

\textbf{簡文作相王時，與謝公共詣桓宣武，王珣先在內，桓語王：「卿嘗欲見相王，可住帳裏。」二客既去，桓謂王曰：「定何如？」王曰：「相王作輔，自然湛若神君，}{\footnotesize \textbf{續晉陽秋}曰帝美風姿，舉止端詳。}\textbf{公亦萬夫之望，不然，僕射何得自沒？」}{\footnotesize 僕射，謝安。}

\subsection*{35}

\textbf{海西時，諸公每朝，朝堂猶暗，唯會稽王來，軒軒如朝霞舉。}

\subsection*{36}

\textbf{謝車騎道謝公：「遊肆復無乃高唱，但恭坐捻鼻顧睞，便自有寢處山澤間儀。」}

\subsection*{37}

\textbf{謝公云：「見林公雙眼，黯黯明黑。」孫興公：「見林公稜稜露其爽。」}

\subsection*{38}

\textbf{庾長仁與諸弟入吳，欲住亭中宿，諸弟先上，見群小滿屋，都無相避意，長仁曰：「我試觀之。」乃策杖將一小兒，始入門，諸客望其神姿，一時退匿。}{\footnotesize 長仁已見。一說是庾亮。}

\subsection*{39}

\textbf{有人歎王恭形茂者，云：「濯濯如春月柳。」}