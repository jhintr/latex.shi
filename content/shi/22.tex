\chapter{魚藻之什詁訓傳第二十二}

\section{魚藻}

%{\footnotesize 三章、章四句}

\textbf{魚藻，刺幽王也。言萬物失其性，王居鎬京，將不能以自樂，故君子思古之武王焉。}{\footnotesize 萬物失其性者，王政教衰，陰陽不和，群生不得其所也。將不能以自樂，言必自是有危亡之禍。}

\textbf{魚在在藻，有頒其首。}{\footnotesize 頒，大首貌。魚以依蒲藻為得其性。箋云藻，水草也。魚之依水草，猶人之依明王也，明王之時，魚何所處乎，處於藻，既得其性則肥充，其首頒然，此時人物皆得其所，正言魚者，以潛逃之類，信其著見。}\textbf{王在在鎬，豈樂飲酒。}{\footnotesize 箋云豈亦樂也。天下平安，萬物得其性，武王何所處乎，處于鎬京，樂八音之樂，與群臣飲酒而已，今幽王惑於褒姒，萬物失其性，方有危亡之禍，而亦豈樂飲酒於鎬京，而無悛心，故以此刺焉。}

\begin{quoting}頒 \texttt{fén}，魯詩作賁。都鎬始自武王。\end{quoting}

\textbf{魚在在藻，有莘其尾。}{\footnotesize 莘，長貌。}\textbf{王在在鎬，飲酒樂豈。}

\textbf{魚在在藻，依于其蒲。王在在鎬，有那其居。}{\footnotesize 箋云那，安貌。天下平安，王無四方之虞，故其居處那然安也。}

\section{采菽}

%{\footnotesize 五章、章八句}

\textbf{采菽，刺幽王也。侮慢諸侯，諸侯來朝，不能錫命，以禮數徵會之而無信義，君子見微而思古焉。}{\footnotesize 幽王徵會諸侯，為合義兵征討有罪，既往而無之，是於義事不信也。君子見其如此，知其後必見攻伐，將無救也。}

\begin{quoting}釋文「菽，本亦作叔」，左傳昭十七年「賦采叔」。\end{quoting}

\textbf{采菽采菽，筐之筥之。}{\footnotesize 興也。菽，所以芼大牢而待君子也。羊則苦，豕則薇。箋云菽，大豆也，采之者，采其葉以為藿，三牲牛羊豕芼以藿，王饗賓客，有牛俎，乃用鉶羹，故使采之。}\textbf{君子來朝，何錫予之。雖無予之，路車乘馬。}{\footnotesize 君子，謂諸侯也。箋云賜諸侯以車馬，言雖無予之，尚以為薄。}\textbf{又何予之，玄袞及黼。}{\footnotesize 玄袞，卷龍也。白與黑謂之黼。箋云及，與也。玄袞，玄衣而畫以卷龍也。黼，黼黻，謂絺衣也，諸公之服自袞冕而下，侯伯自鷩冕而下，子男自毳冕而下，王之賜，維用有文章者。}

\begin{quoting}\textbf{陳奐}芼大牢本以待君子之禮，而言興者，因所事而興也。\end{quoting}

\textbf{觱沸檻泉，言采其芹。}{\footnotesize 觱沸，泉出貌。檻泉，正出也。箋云言，我也。芹，菜也，可以為菹，亦所用待君子也。我使采其水中芹者，尚絜清也，周禮「芹菹鴈醢」。}\textbf{君子來朝，言觀其旂。其旂淠淠，鸞聲嘒嘒。載驂載駟，君子所屆。}{\footnotesize 淠淠，動也。嘒嘒，中節也。箋云屆，極也。諸侯來朝，王使人迎之，因觀其衣服車乘之威儀，所以為敬，且省禍福也。諸侯將朝于王，則驂乘乘四馬而往。此之服飾，君子法制之極也，言其尊，而王今不尊也。}

\begin{quoting}觱 \texttt{bì} 沸，疊韻。檻泉，爾雅「濫泉，正出，正出，涌出也」。\textbf{馬瑞辰}周官「上公建旂九旒，侯伯七旒，子男五旒」，觀其所建旌旂，則諸侯之尊卑等級判焉。淠 \texttt{pèi}。驂，一車駕三馬，駟，一車駕四馬。\end{quoting}

\textbf{赤芾在股，邪幅在下。彼交匪紓，天子所予。}{\footnotesize 諸侯赤芾。邪幅，幅，偪也，所以自偪束也。紓，緩也。箋云芾，大古蔽膝之象也，冕服謂之芾，其他服謂之韠，以韋為之，其制上廣一尺，下廣二尺，長三尺，其頸五寸，肩革帶博二寸。脛本曰股。邪幅，如今行縢也，偪束其脛，自足至膝，故曰在下。彼與人交接，自偪束如此，則非有解怠紓緩之心，天子以是故賜予之。}\textbf{樂只君子，天子命之。樂只君子，福祿申之。}{\footnotesize 申，重也。箋云只之言是也。古者天子賜諸侯也，以禮樂樂之，乃後命予之也。天子賜之，神則以福祿申重之，所謂神謀鬼謀也，刺今王不然。}

\begin{quoting}邪幅，即今綁腿。彼交匪紓，荀子勸學篇引作「匪交匪紓」，交，同絞，急躁也，紓，怠慢也。\end{quoting}

\textbf{維柞之枝，其葉蓬蓬。}{\footnotesize 蓬蓬，盛貌。箋云此興也，柞之幹猶先祖也，枝猶子孫也，其葉蓬蓬，喻賢才也。正以柞為興者，柞之葉新，將生，故，乃落於地，以喻繼世以德相承者明也。}\textbf{樂只君子，殿天子之邦。樂只君子，萬福攸同。}{\footnotesize 殿，鎮也。}\textbf{平平左右，亦是率從。}{\footnotesize 平平，辯治也。箋云率，循也。諸侯之有賢才之德，能辯治其連屬之國，使得其所，則連屬之國亦循順之。}

\begin{quoting}蓬蓬，同芃芃。平平 \texttt{pián}，釋文引韓詩作便便，古平、便同聲，即堯典平章、平秩之平。\end{quoting}

\textbf{汎汎楊舟，紼纚維之。}{\footnotesize 紼，繂也。纚，緌也。明王能維持諸侯也。箋云楊木之舟浮於水上，汎汎然東西無所定，舟人以紼繫其緌以制行之，猶諸侯之治民，御之以禮法。}\textbf{樂只君子，天子葵之。樂只君子，福祿膍之。}{\footnotesize 葵，揆也。膍，厚也。}\textbf{優哉游哉，亦是戾矣。}{\footnotesize 戾，至也。箋云戾，止也。諸侯有盛德者亦優游，自安止於是，言思不出其位。}

\begin{quoting}\textbf{馬瑞辰}紼蓋以麻為索，纚蓋以竹為索，皆所以維舟也。膍 \texttt{pí}，釋文引韓詩作肶。優哉游哉，韓詩外傳引作「優哉柔哉」。左傳襄二十九年杜注「戾，定也」。末句為留客之詞，故章首以紼纚維繫楊舟起興。\end{quoting}

\section{角弓}

%{\footnotesize 八章、章四句}

\textbf{角弓，父兄刺幽王也。不親九族而好讒佞，骨肉相怨，故作是詩也。}

\textbf{騂騂角弓，翩其反矣。}{\footnotesize 興也。騂騂，調利也。不善紲檠巧用則翩然而反。箋云興者，喻王與九族不以恩禮御待之，則使之多怨也。}\textbf{兄弟昬姻，無胥遠矣。}{\footnotesize 箋云胥，相也。骨肉之親當相親信，無相疏遠，相疏遠則以親親之望易以成怨。弓之為物，張之則內向而來，弛之則外反而去，有似兄弟昏姻親疏遠近之意。又云騂騂角弓既翩然而反矣，兄弟昏姻則豈可以相遠哉。}

\begin{quoting}翩，同偏，說文「偏，頗也」，段注「頗，頭偏也，引伸為凡偏之稱」。\end{quoting}

\textbf{爾之遠矣，民胥然矣。爾之敎矣，民胥傚矣。}{\footnotesize 箋云爾，女，女幽王也。胥，皆也。言王，女不親骨肉則天下之人皆如之，見女之教令，無善無惡，所尚者，天下之人皆學之，言上之化下不可不慎。}

\begin{quoting}\textbf{馬瑞辰}詩以「教」與「遠」對言，遠為不善，則教當為善。\end{quoting}

\textbf{此令兄弟，綽綽有裕。不令兄弟，交相為瘉。}{\footnotesize 綽綽，寬也。裕饒、瘉病也。箋云令，善也。}

\textbf{民之無良，相怨一方。}{\footnotesize 箋云良，善也。民之意不獲，當反責之於身，思彼所以然者而恕之，無善心之人則徒居一處，怨恚之。}\textbf{受爵不讓，至于己斯亡。}{\footnotesize 爵祿不以相讓，故怨禍及之。比周而黨愈少，鄙爭而名愈辱，求安而身愈危。箋云斯，此也。}

\begin{quoting}\textbf{馬瑞辰}人之無良，一方之人皆怨之，至于己受爵不讓，亦為無良，則忘之也。斯，語詞。\end{quoting}

\textbf{老馬反為駒，不顧其後。}{\footnotesize 已老矣而孩童慢之。箋云此喻幽王見老人反侮慢之，遇之如幼稚，不自顧念後至年老，人之遇己亦將然。}\textbf{如食宜饇，如酌孔取。}{\footnotesize 饇，飽也。箋云王如食老者，則宜令之飽，如飲老者，則當孔取。孔取，謂度其所勝多少，凡器之孔，其量大小不同，老者氣力弱，故取義焉。王有族食、族燕之禮。}

\begin{quoting}食 \texttt{sì}。饇 \texttt{yù}。\end{quoting}

\textbf{毋敎猱升木，如塗塗附。}{\footnotesize 猱，猿屬。塗泥、附著也。箋云毋，禁辭。猱之性善登木，若教使其為之，必也。附，木桴也。塗之性善著，若以塗附，其著亦必也。以喻人之心皆有仁義，教之則進。}\textbf{君子有徽猷，小人與屬。}{\footnotesize 徽，美也。箋云猷，道也。君子有美道以得聲譽，則小人亦樂與之而自連屬焉，今無良之人相怨，王不教之。}

\begin{quoting}猱 \texttt{náo}。如，而也。初句意為勿教猱上樹，反用泥塗不使之升。\end{quoting}

\textbf{雨雪瀌瀌，見晛曰消。}{\footnotesize 晛，日氣也。箋云雨雪之盛瀌瀌然，至日將出，其氣始見，人則皆稱曰雪今消釋矣，喻小人雖多，王若欲興善政，則天下聞之，莫不曰小人今誅滅矣，其所以然者，人心皆樂善，王不啟教之。}\textbf{莫肯下遺，式居婁驕。}{\footnotesize 箋云莫，無也。遺，讀曰隨。式，用也。婁，斂也。今王不以善政啟小人之心，則無肯謙虛以禮相卑下，先人而後己，用此自居處，斂其驕慢之過者。}

\begin{quoting}見晛 \texttt{xiàn}，疊韻，日出清明貌。\textbf{馬瑞辰}古者以雪喻小人，以雪之遇日氣而消喻小人之遇王政之清明而將敗也。遺，魯詩作遂。\textbf{陳奐}北門傳「遺，加也」，此遺字當亦訓加，婁，數也，「莫肯下遺，式居婁驕」，言小人之行不肯卑下加禮于人，唯數數驕慢好自用也。\end{quoting}

\textbf{雨雪浮浮，見晛曰流。}{\footnotesize 浮浮，猶瀌瀌也。流，流而去也。}\textbf{如蠻如髦，我是用憂。}{\footnotesize 蠻，南蠻也。髦，夷髦也。箋云今小人之行如夷狄，而王不能變化之，我用是為大憂也。髦，西夷別名，武王伐紂，其等有八國從焉。}

\section{菀柳}

%{\footnotesize 三章、章六句}

\textbf{菀柳，刺幽王也。暴虐無親而刑罰不中，諸侯皆不欲朝，言王者之不可朝事也。}

\textbf{有菀者柳，不尚息焉。}{\footnotesize 興也。菀，茂木也。箋云尚，庶幾也。有菀然枝葉茂盛之柳，行路之人豈有不庶幾欲就之止息乎，興者，喻王有盛德則天下皆庶幾願往朝焉，憂今不然。}\textbf{上帝甚蹈，無自暱焉。}{\footnotesize 蹈動、暱近也。箋云蹈，讀曰悼。上帝乎者，愬之也。今幽王暴虐，不可以朝事，甚使我心中悼病，是以不從而近之，釋己所以不朝之意。}\textbf{俾予靖之，後予極焉。}{\footnotesize 靖治、極至也。箋云靖謀、俾使、極誅也。假使我朝王，王留我，使我謀政事，王信讒，不察功考績，後反誅放我，是言王刑罰不中，不可朝事也。}

\begin{quoting}菀 \texttt{yù}，淮南子「形苑而神壯」，高注「苑，枯病也」。\textbf{馬瑞辰}詩蓋以枯柳之不可止息，興王朝之不可依倚也。又云動者，言其喜怒變動無常。極，同殛，放逐。\end{quoting}

\textbf{有菀者柳，不尚愒焉。}{\footnotesize 愒，息也。}\textbf{上帝甚蹈，無自瘵焉。}{\footnotesize 瘵，病也。箋云瘵，接也。}\textbf{俾予靖之，後予邁焉。}{\footnotesize 箋云邁，行也，行亦放也，春秋傳曰「子將行之」。}

\begin{quoting}愒 \texttt{qì}。瘵 \texttt{zhài}。\end{quoting}

\textbf{有鳥高飛，亦傅于天。彼人之心，于何其臻。}{\footnotesize 箋云傅、臻皆至也。彼人，斥幽王也。鳥之高飛，極至於天耳，幽王之心，於何所至乎，言其轉側無常，人不知其所屆。}\textbf{曷予靖之，居以凶矜。}{\footnotesize 曷害、矜危也。箋云王何為使我謀之，隨而罪我，居我以凶危之地，謂四裔也。}

\section{都人士}

%{\footnotesize 五章、章六句}

\textbf{都人士，周人刺衣服無常也。古者長民衣服不貳，從容有常以齊其民則民德歸壹，傷今不復見古人也。}{\footnotesize 服，謂冠弁衣裳也。古者，明王時也。長民，謂凡在民上倡率者也。變易無常謂之貳。從容，謂休燕也，休燕猶有常，則朝夕明矣。壹者，專也、同也。}

\begin{quoting}\textbf{王先謙}此詩毛氏五章，三家皆止四章，孔疏云「左襄十四年傳引此詩『行歸于周，萬民所望』二句，服虔曰逸詩也」。熹平石經魯詩殘石亦無首章。\end{quoting}

\textbf{彼都人士，狐裘黃黃。其容不改，出言有章。}{\footnotesize 彼，彼明王也。箋云城郭之域曰都。古明王時，都人之有士行者，冬則衣狐裘，黃黃然取溫裕而已，其動作容貌既有常，吐口言語又有法度文章，疾今奢淫，不自責以過差。}\textbf{行歸于周，萬民所望。}{\footnotesize 周，忠信也。箋云于，於也。都人之士所行要歸於忠信，其餘萬民寡識者，咸瞻望而法俲之，又疾今不然。}

\begin{quoting}\textbf{馬瑞辰}逸周書大匡解「士惟都人，孝悌子孫」，是都人乃美士之稱，鄭風「洵美且都、不見子都」，都皆訓美，美色謂之都，都人猶言美人也。白虎通衣裳篇「諸侯狐黃」，禮玉藻「狐裘黃衣以裼之」，裼 \texttt{xī} 蓋罩衫披風之屬。行，將。周，鎬京。\end{quoting}

\textbf{彼都人士，臺笠緇撮。}{\footnotesize 臺所以禦暑，笠所以禦雨也。緇撮，緇布冠也。箋云臺，夫須也。都人之士以臺皮為笠，緇布為冠。古明王之時儉且節也。}\textbf{彼君子女，綢直如髮。}{\footnotesize 密直如髮也。箋云彼君子女者，謂都人之家女也，其情性密緻，操行正直，如髮之本末無隆殺也。}\textbf{我不見兮，我心不說。}{\footnotesize 箋云疾時皆奢淫，我不復見今士女之然者，心思之而憂也。}

\begin{quoting}臺，通薹，莎草。綢，同䯾，說文「䯾，髮多也」。如，其也。\end{quoting}

\textbf{彼都人士，充耳琇實。}{\footnotesize 琇，美石也。箋云言以美石為瑱，瑱，塞耳。}\textbf{彼君子女，謂之尹吉。}{\footnotesize 尹，正也。箋云吉，讀為姞，尹氏、姞氏，周室昏姻之舊姓也。人見都人之家女，咸謂之尹氏、姞氏之女，言有禮法。}\textbf{我不見兮，我心苑結。}{\footnotesize 箋云苑，猶屈也、積也。}

\begin{quoting}苑，音義同鬱。\end{quoting}

\textbf{彼都人士，垂帶而厲。彼君子女，卷髮如蠆。}{\footnotesize 厲，帶之垂者。箋云而，亦如也，而厲，如鞶厲也，鞶必垂厲以為飾，厲，字當作裂。蠆，螫蟲，尾末揵然，似婦人髮末曲上卷然者也。}\textbf{我不見兮，言從之邁。}{\footnotesize 箋云言，亦我也。邁，行也。我今不見士女此飾，心思之，欲從之行，言己憂悶，欲自殺求從古人。}

\begin{quoting}卷 \texttt{quán}。蠆 \texttt{chài}，通俗文「長尾為蠆，短尾為蠍」。\end{quoting}

\textbf{匪伊垂之，帶則有餘。匪伊卷之，髮則有旟。}{\footnotesize 旟，揚也。箋云伊，辭也。此言士非故垂此帶也，帶於禮自當有餘也，女非故卷此髮也，髮於禮自當有旟也。旟，枝旟。揚，起也。}\textbf{我不見兮，云何盱矣。}{\footnotesize 箋云盱，病也。思之甚，云「何乎，我今已病也」。}

\begin{quoting}\textbf{朱熹}言其自然閒美，不假修飾也。\end{quoting}

\section{采綠}

%{\footnotesize 四章、章四句}

\textbf{采綠，刺怨曠也。幽王之時多怨曠者也。}{\footnotesize 怨曠者，君子行役過時之所由也，而刺之者，譏其不但憂思而已，欲從君子於外，非禮也。}

\textbf{終朝采綠，不盈一匊。}{\footnotesize 興也。自旦及食時為終朝。兩手曰匊。箋云綠，王芻也，易得之菜也，終朝采之而不滿手，怨曠之深，憂思不專於事。}\textbf{予髮曲局，薄言歸沐。}{\footnotesize 局，卷也。婦人夫不在則不容飾。箋云言，我也。禮，婦人在夫家筓象筓，今曲卷其髮，憂思之甚也。有云君子將歸者，我則沐以待之。}

\begin{quoting}綠，同菉。\end{quoting}

\textbf{終朝采藍，不盈一襜。}{\footnotesize 衣蔽前謂之襜。箋云藍，染草也。}\textbf{五日為期，六日不詹。}{\footnotesize 詹，至也。婦人五日一御。箋云婦人過於時乃怨曠。五日六日者，五月之日、六月之日也，期至五月而歸，今六月猶不至，是以憂思。}

\begin{quoting}襜 \texttt{chān}。\end{quoting}

\textbf{之子于狩，言韔其弓。之子于釣，言綸之繩。}{\footnotesize 箋云之子，是子也，謂其君子也。于，往也。綸，釣繳也。君子往狩與，我當從之，為之韔弓，其往釣與，我當從之，為之繩繳，今怨曠，自恨初行時不然。}

\begin{quoting}韔 \texttt{chàng}，弓袋。\end{quoting}

\textbf{其釣維何，維魴及鱮。維魴及鱮，薄言觀者。}{\footnotesize 箋云觀，多也。此美其君子之有技藝也，釣必得魴鱮，魴鱮是云其多者耳，其眾雜魚乃眾多矣。}

\section{黍苗}

%{\footnotesize 五章、章四句}

\textbf{黍苗，刺幽王也。不能膏潤天下，卿士不能行召伯之職焉。}{\footnotesize 陳宣王之德、召伯之功，以刺幽王及其群臣廢此恩澤事業也。}

\begin{quoting}\textbf{劉玉汝}詩纘緒曰黍苗為營謝方畢而歸之詩，崧高為營謝既成，申伯出封之詩。\end{quoting}

\textbf{芃芃黍苗，陰雨膏之。}{\footnotesize 興也。芃芃，長大貌。箋云興者，喻天下之民如黍苗然，宣王能以恩澤育養之，亦如天之有陰雨之潤。}\textbf{悠悠南行，召伯勞之。}{\footnotesize 悠悠，行貌。箋云宣王之時，使召伯營謝邑，以定申伯之國，將徒役南行，眾多悠悠然，召伯則能勞來勸說以先之。}

\begin{quoting}\textbf{陳奐}謝在周南也。召伯，召穆公虎，\textbf{陳啟源}稽古編曰穆公諫厲王親兄弟，又脫宣王於難而以子代之，及王立，復為平淮夷，城謝邑。\end{quoting}

\textbf{我任我輦，我車我牛。我行既集，蓋云歸哉。}{\footnotesize 任者，輦者，車者，牛者。箋云集，猶成也。蓋，猶皆也。營謝轉餫之役，有負任者，有輓輦者，有將車者，有牽傍牛者，其所為南行之事既成，召伯則皆告之云「可歸哉」，刺今王使民行役，曾無休止時。}

\begin{quoting}蓋，通盍。\end{quoting}

\textbf{我徒我御，我師我旅。我行既集，蓋云歸處。}{\footnotesize 徒行者，御車者，師者，旅者。箋云步行曰徒。召伯營謝邑，以兵眾行，其士卒有步行者，有御兵車者。五百人為旅，五旅為師，春秋傳曰「諸侯之制，君行師從，卿行旅從」。}

\textbf{肅肅謝功，召伯營之。烈烈征師，召伯成之。}{\footnotesize 謝，邑也。箋云肅肅，嚴正之貌。營，治也。烈烈，威武貌。征，行也。美召伯治謝邑，則使之嚴正，將師旅行則有威武也。}

\textbf{原隰既平，泉流既清。召伯有成，王心則寧。}{\footnotesize 土治曰平，水治曰清。箋云召伯營謝邑，相其原隰之宜，通其水泉之利，此功既成，宣王之心則安也。又刺今王臣無成功而亦心安。}

\section{隰桑}

%{\footnotesize 四章、章四句}

\textbf{隰桑，刺幽王也。小人在位，君子在野，思見君子，盡心以事之。}

\textbf{隰桑有阿，其葉有難。}{\footnotesize 興也。阿然美貌，難然盛貌，有以利人也。箋云隰中之桑，枝條阿阿然長美，其葉又茂盛可以庇廕人。興者，喻時賢人君子不用而野處，有覆養之德也，正以隰桑興者，反求此義，則原上之桑，枝葉不能然，以刺時小人在位，無德於民。}\textbf{既見君子，其樂如何。}{\footnotesize 箋云思在野之君子而得見其在位，喜樂無度。}

\begin{quoting}案低濕處宜桑。\textbf{王先謙}案有阿即阿阿也，故箋讀為阿阿，字亦變為猗猗，見淇奧傳，經中凡累字多參用「有」字，與累字無異。\textbf{陳奐}難之為言那也，其讀同那，桑扈、那傳「那，多也」，盛與多同義，阿難連緜字，萇楚曰猗儺，那曰猗那，聲義皆同也。\end{quoting}

\textbf{隰桑有阿，其葉有沃。}{\footnotesize 沃，柔也。}\textbf{既見君子，云何不樂。}

\textbf{隰桑有阿，其葉有幽。}{\footnotesize 幽，黑色也。}\textbf{既見君子，德音孔膠。}{\footnotesize 膠，固也。箋云君子在位，民附仰之，其教令之行甚堅固也。}

\begin{quoting}\textbf{馬瑞辰}孔膠，猶云甚盛耳。\end{quoting}

\textbf{心乎愛矣，遐不謂矣。中心藏之，何日忘之。}{\footnotesize 箋云遐遠、謂勤、藏善也。我心愛此君子，君子雖遠在野，豈能不勤思之乎，宜思之也，我心善此君子，又誠不能忘也，孔子曰「愛之能勿勞乎，忠焉能勿誨乎」。}

\begin{quoting}遐不，即何不、胡不，古遐與何、胡雙聲，故通用。謂，吿也。\end{quoting}

\section{白華}

%{\footnotesize 八章、章四句}

\textbf{白華，周人刺幽后也。幽王取申女以為后，又得褒姒而黜申后，故下國化之，以妾為妻、以孽代宗而王弗能治，周人為之作是詩也。}{\footnotesize 申，姜姓之國也。褒姒，褒人所入之女，姒其字也，是謂幽后。孽，支庶也。宗，適子也。王不能治，己不正故也。}

\textbf{白華菅兮，白茅束兮。}{\footnotesize 興也。白華，野菅也，已漚為菅。箋云白華於野，已漚名之為菅。菅柔忍中用矣，而更取白茅收束之，茅比於白華為脆，興者，喻王取於申，申后禮儀備，任妃后之事，而更納褒姒，褒姒為孽，將至滅國。}\textbf{之子之遠，俾我獨兮。}{\footnotesize 箋云之子，斥幽王也。俾，使也。王之遠外我，不復答耦我，意欲使我獨也。老而無子曰獨。後褒姒譖申后之子宜咎，宜咎奔申。}

\begin{quoting}\textbf{朱熹}蓋言白華與茅尚能相依，而我與子乃相去如此之遠。\end{quoting}

\textbf{英英白雲，露彼菅茅。}{\footnotesize 英英，白雲貌。露亦有雲，言天地之氣無微不著，無不覆養。箋云白雲下露，養彼可以為菅之茅，使與白華之菅相亂易，猶天下妖氣生褒姒，使申后見黜。}\textbf{天步艱難，之子不猶。}{\footnotesize 步行、猶可也。箋云猶，圖也。天行此艱難之妖久矣，王不圖其變之所由爾，昔夏之衰，有二龍之妖，卜藏其漦，周厲王發而觀之，化為玄黿，童女遇之，當宣王時而生女，懼而棄之，後褒人有獄而入之幽王，幽王嬖之，是謂褒姒。}

\begin{quoting}\textbf{馬瑞辰}六月云「白旆英英」，英英是白貌，則知此詩英英亦雲之白貌。孔疏引侯苞云「天行艱難於我身，不我可也」。\end{quoting}

\textbf{滮池北流，浸彼稻田。}{\footnotesize 滮，流貌。箋云池水之澤浸潤稻田，使之生殖，喻王無恩意於申后，滮池之不如也。豐鎬之間水北流。}\textbf{嘯歌傷懷，念彼碩人。}{\footnotesize 箋云碩，大也。妖大之人，謂褒姒也。申后見黜，褒姒之所為，故憂傷而念之。}

\begin{quoting}滮 \texttt{biāo} 池，水經註渭水「鎬水又北流，西北注與滮池水合，水出鄗池西而北流入於鎬」。\end{quoting}

\textbf{樵彼桑薪，卬烘于煁。}{\footnotesize 卬我、烘燎也。煁，烓竈也。桑薪，宜以養人者也。箋云人之樵取彼桑薪，宜以炊饔饍之爨以養食人，桑薪，薪之善者也，我反以燎於烓竈，用炤事物而已，喻王始以禮取申后，申后禮儀備，今反黜之，使為卑賤之事亦猶是。}\textbf{維彼碩人，實勞我心。}

\begin{quoting}煁 \texttt{chén}。\end{quoting}

\textbf{鼓鍾于宮，聲聞于外。}{\footnotesize 有諸宮中，必形見於外。箋云王失禮於內而下國聞知而化之，王弗能治，如鳴鼓鍾於宮中，而欲外人不聞，亦不可止。}\textbf{念子懆懆，視我邁邁。}{\footnotesize 邁邁，不說也。箋云此言申后之忠於王也，念之懆懆然，欲諫正之，王反不說於其所言。}

\begin{quoting}懆懆，釋文引說文云「愁不申也」，今本作「愁不安也」。邁邁，釋文「韓詩及說文並作㤄㤄，韓詩云意不說好也，許云很怒也」。\end{quoting}

\textbf{有鶖在梁，有鶴在林。}{\footnotesize 鶖，禿鶖也。箋云鶖也鶴也，皆以魚為美食者也，鶖之性貪惡而今在梁，鶴絜白而反在林，興王養褒姒而餒申后，近惡而遠善。}\textbf{維彼碩人，實勞我心。}

\textbf{鴛鴦在梁，戢其左翼。}{\footnotesize 箋云戢，斂也。斂左翼者，謂右掩左也。鳥之雌雄不可別者，以翼右掩左雄，左掩右雌，陰陽相下之義也，夫婦之道，亦以禮義相下，以成家道。}\textbf{之子無良，二三其德。}{\footnotesize 箋云良，善也。王無答耦己之善意，而變移其心志，令我怨曠。}

\begin{quoting}\textbf{馬瑞辰}詩蓋以鴛鴦匹鳥得其所止，能不貳其偶，以興幽王二三其德，為匹鳥之不若也。\end{quoting}

\textbf{有扁斯石，履之卑兮。}{\footnotesize 扁扁，乘石貌。王乘車履石。箋云王后出入之禮與王同，其行登車亦履石，申后始時亦然，今見黜而卑賤也。}\textbf{之子之遠，俾我疧兮。}{\footnotesize 疧，病也。箋云王之遠外我，欲使我困病。}

\begin{quoting}\textbf{胡承珙}卑字當屬石言，何氏古義云「履之卑兮是倒文，言乘石卑下，猶得蒙王踐履」。\end{quoting}

\section{緜蠻}

%{\footnotesize 三章、章八句}

\textbf{緜蠻，微臣刺亂也。大臣不用仁心，遺忘微賤，不肯飲食教載之，故作是詩也。}{\footnotesize 微臣，謂士也。古者卿大夫出行，士為末介，士之祿薄，或困乏於資財，則當賙贍之。幽王之時，國亂禮廢恩薄，大不念小，尊不恤賤，故本其亂而刺之。}

\begin{quoting}\textbf{王質}詩總聞曰重臣出行，而下士冗役吿勞者也，聞其吿勞而旋生憫心。\end{quoting}

\textbf{緜蠻黃鳥，止于丘阿。}{\footnotesize 興也。緜蠻，小鳥貌。丘阿，曲阿也。鳥止於阿，人止於仁。箋云止，謂飛行所止託也。興者，小鳥知止於丘之曲阿靜安之處而託息焉，喻小臣擇卿大夫有仁厚之德者而依屬焉。}\textbf{道之云遠，我勞如何。飲之食之，敎之誨之。命彼後車，謂之載之。}{\footnotesize 箋云在國依屬於卿大夫之仁者，至於為末介，從而行，道路遠矣，我罷勞則卿大夫之恩宜如何乎，渴則予之飲，飢則予之食，事未至則豫教之，臨事則誨之，車敗則命後車載之。後車，倅車也。}

\begin{quoting}緜蠻，文選李注引韓詩薛君章句「文貌」。謂，吿也。\end{quoting}

\textbf{緜蠻黃鳥，止于丘隅。}{\footnotesize 箋云丘隅，丘角也。}\textbf{豈敢憚行，畏不能趨。}{\footnotesize 箋云憚，難也。我罷勞，車又敗，豈敢難徒行乎，畏不能及，時疾至也。}\textbf{飲之食之，敎之誨之。命彼後車，謂之載之。}

\begin{quoting}趨，疾行。\end{quoting}

\textbf{緜蠻黃鳥，止于丘側。}{\footnotesize 箋云丘側，丘傍也。}\textbf{豈敢憚行，畏不能極。}{\footnotesize 箋云極，至也。}\textbf{飲之食之，敎之誨之。命彼後車，謂之載之。}

\section{瓠葉}

%{\footnotesize 四章、章四句}

\textbf{瓠葉，大夫刺幽王也。上棄禮而不能行，雖有牲牢饔餼不肯用也，故思古之人不以微薄廢禮焉。}{\footnotesize 牛羊豕為牲，繫養者曰牢，熟曰饔，腥曰餼，生曰牽。不肯用者，自養厚而薄於賓客。}

\begin{quoting}\textbf{王質}詩總聞曰當為在野君子相見為禮。\end{quoting}

\textbf{幡幡瓠葉，采之亨之。君子有酒，酌言嘗之。}{\footnotesize 幡幡，瓠葉貌。庶人之菜也。箋云亨，熟也，熟瓠葉者，以為飲酒之葅也。此君子謂庶人之有賢行者也，其農功畢，乃為酒漿，以合朋友習禮講道藝也，酒既成，先與父兄室人亨瓠葉而飲之，所以急和親親也。飲酒而曰嘗者，以其為之主於賓客，賓客則加之以羞，易兌象曰「君子以朋友講習」。}

\begin{quoting}\textbf{王先謙}主人未獻于賓，先自嘗之也。\end{quoting}

\textbf{有兔斯首，炮之燔之。君子有酒，酌言獻之。}{\footnotesize 毛曰炮，加火曰燔。獻，奏也。箋云斯，白也，今俗語斯白之字作鮮，齊魯之間聲近斯，有兔白首者，兔之小者也。炮之燔之者，將以為飲酒之羞也。飲酒之禮，既奏酒於賓，乃薦羞，每酌言言者，禮不下庶人，庶人依士禮立賓主為酌名。}

\begin{quoting}\textbf{朱熹}有兔斯首，一兔也，猶數魚以尾也。獻，主人敬賓也，合下二章酢、醻為一獻之禮。\end{quoting}

\textbf{有兔斯首，燔之炙之。君子有酒，酌言酢之。}{\footnotesize 炕火曰炙。酢，報也。箋云報者，賓既卒爵，洗而酌主人也。凡治兔之宜，鮮者毛炮之，柔者炙之，乾者燔之。}

\textbf{有兔斯首，燔之炮之。君子有酒，酌言醻之。}{\footnotesize 醻，道飲也。箋云主人既卒酢爵，又酌自飲，卒爵，復酌進賓，猶今俗人勸酒。}

\section{漸漸之石}

%{\footnotesize 三章、章六句}

\textbf{漸漸之石，下國刺幽王也。戎狄叛之，荊舒不至，乃命將率東征，役久病於外，故作是詩也。}{\footnotesize 荊，謂楚也。舒，舒鳩、舒鄝、舒庸之屬。役，謂士卒也。}

\textbf{漸漸之石，維其高矣。山川悠遠，維其勞矣。}{\footnotesize 漸漸，山石高峻。箋云山石漸漸然高峻，不可登而上，喻戎狄眾彊而無禮義，不可得而伐也。山川者，荊舒之國所處也，其道里長遠，邦域又勞勞廣闊，言不可卒服。}\textbf{武人東征，不皇朝矣。}{\footnotesize 箋云武人，謂將帥也。皇，正也。將率受王命東行而征伐，役人罷病，必不能正荊舒，使之朝於王。}

\begin{quoting}漸漸 \texttt{zhǎn}，同嶄。勞，同遼。\textbf{馬瑞辰}古者戰多以朝，詩言不遑朝者，甚言其東征急迫，言不暇至朝也。\end{quoting}

\textbf{漸漸之石，維其卒矣。山川悠遠，曷其沒矣。}{\footnotesize 卒竟、沒盡也。箋云卒者，崔嵬也，謂山巔之末也。曷，何也。廣闊之處，何時其可盡服。}\textbf{武人東征，不皇出矣。}{\footnotesize 箋云不能正之，令出使聘問於王。}

\begin{quoting}卒，同崒，說文「崒，危高也」。\end{quoting}

\textbf{有豕白蹢，烝涉波矣。}{\footnotesize 豕，豬也。蹢，蹄也。將久雨，則豕進涉水波。箋云烝，眾也。豕之性能水，又唐突難禁制，四蹄皆白曰駭，則白蹄其尤躁疾者，今離其繒牧之處，與眾豕涉入水之波漣矣，喻荊舒之人勇悍捷敏，其君猶白蹄之豕也，乃率民去禮義之安，而居亂亡之危，賤之，故比方於豕。}\textbf{月離于畢，俾滂沱矣。}{\footnotesize 畢，噣也。月離陰星則雨。箋云將有大雨，徵氣先見於天，以言荊舒之叛，萌漸亦由王出也。豕既涉波，今又雨使之滂沱，疾王甚也。}\textbf{武人東征，不皇他矣。}{\footnotesize 箋云不能正之，令其守職，不干王命。}

\begin{quoting}豬本好泥而今者白蹄，言水潦之盛也。離，麗也。\end{quoting}

\section{苕之華}

%{\footnotesize 三章、章四句}

\textbf{苕之華，大夫閔時也。幽王之時，西戎東夷交侵中國，師旅並起，因之以饑饉，君子閔周室之將亡，傷己逢之，故作是詩也。}{\footnotesize 師旅並起者，諸侯或出師或出旅，以助王距戎與夷也，大夫將師出，見戎夷之侵周而閔之，今當其難，自傷近危亡。}

\textbf{苕之華，芸其黃矣。}{\footnotesize 興也。苕，陵苕也，將落則黃。箋云陵苕之華，紫赤而繁。興者，陵苕之幹喻如京師也，其華猶諸夏也，故或謂諸夏為諸華，華衰則黃，猶諸侯之師旅罷病將敗，則京師孤弱。}\textbf{心之憂矣，維其傷矣。}{\footnotesize 箋云傷者，謂國日見侵削。}

\begin{quoting}苕，凌霄花也，五六月中花盛黃色。\end{quoting}

\textbf{苕之華，其葉靑靑。}{\footnotesize 華落，葉青青然。箋云京師以諸夏為障蔽，今陵苕之華衰而葉見青青然，喻諸侯微弱而王之臣當出見也。}\textbf{知我如此，不如無生。}{\footnotesize 箋云我，我王也。知王之為政如此，則己之生不如不生也，自傷逢今世之難，憂閔之甚。}

\begin{quoting}靑靑，同菁菁。\end{quoting}

\textbf{牂羊墳首，三星在罶。}{\footnotesize 牂羊，牝羊也。墳，大也。罶，曲梁也，寡婦之笱也。牂羊墳首，言無是道也，三星在罶，言不可久也。箋云無是道者，喻周已衰，求其復興不可得也，不可久者，喻周將亡，如心星之光耀，見於魚笱之中，其去須臾也。}\textbf{人可以食，鮮可以飽。}{\footnotesize 治日少而亂日多。箋云今者士卒人人於晏早皆可以食矣，時饑饉，軍興乏少，無可以飽之者。}

\begin{quoting}\textbf{朱熹}羊瘠則首大也。又曰罶中無魚而水靜，但見三星之光而已，言饑饉之餘，百物彫耗如此。\end{quoting}

\section{何草不黃}

%{\footnotesize 四章、章四句}

\textbf{何草不黃，下國刺幽王也。四夷交侵，中國背叛，用兵不息，視民如禽獸，君子憂之，故作是詩也。}

\textbf{何草不黃，何日不行。}{\footnotesize 箋云用兵不息，軍旅自歲始草生而出，至歲晚矣，何草而不黃乎，言草皆黃也，於是之間，將率何日不行乎，言常行，勞苦之甚。}\textbf{何人不將，經營四方。}{\footnotesize 言萬民無不從役。}

\begin{quoting}\textbf{馬瑞辰}周頌敬之篇「日就月將」，毛傳「將，行也」，此詩何人不將與何日不行同義，何日不行言日日行也，何人不將言人人行也，集傳「將，亦行也」是也。經營，往來也。\end{quoting}

\textbf{何草不玄，何人不矜。}{\footnotesize 箋云玄，赤黑色。始春之時，草牙孽者將生，必玄於此時也，兵猶復行。無妻曰矜，從役者皆過時不得歸，故謂之矜。}\textbf{哀我征夫，獨為匪民。}{\footnotesize 箋云征夫，從役者也。古者師出不踰時，所以厚民之性也，今則草玄至於黃，黃至於玄，此豈非民乎。}

\begin{quoting}\textbf{馬瑞辰}爾雅釋詁「玄黃，病也」，馬病謂之玄黃，草病亦謂之玄黃，其義一也。矜 \texttt{guān}，通鰥。\end{quoting}

\textbf{匪兕匪虎，率彼曠野。}{\footnotesize 兕虎，野獸也。曠，空也。箋云兕虎，比戰士也。}\textbf{哀我征夫，朝夕不暇。}

\begin{quoting}匪，通彼。\end{quoting}

\textbf{有芃者狐，率彼幽草。有棧之車，行彼周道。}{\footnotesize 芃，小獸貌。棧車，役車也。箋云狐草行草止，故以比棧車輦者。}

\begin{quoting}\textbf{馬瑞辰}有棧之車與有芃者狐皆形容之詞，據說文「嶘，尤高也，从山，棧聲」，則棧當為車高之貌。\end{quoting}

%\begin{flushright}魚藻之什十四篇、六十二章、三百二句\end{flushright}