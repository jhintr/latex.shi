\chapter{清廟之什詁訓傳第二十六}

\begin{quoting}\textbf{釋文}周頌三十一篇，皆是周室太平德洽著成功之樂歌也，名之曰頌，頌者誦也容也，歌誦盛德，序太平之形容，以此至美吿於神明，皆成王周公時作也。\end{quoting}

\section{清廟}

%{\footnotesize 一章、八句}

\textbf{清廟，祀文王也。周公既成洛邑，朝諸侯，率以祀文王焉。}{\footnotesize 清廟者，祭有清明之德者之宮也，謂祭文王也。天德清明，文王象焉，故祭之而歌此詩也。廟之言貌也，死者精神不可得而見，但以生時之居立宮室象貌為之耳。成洛邑，居攝五年時。}

\textbf{於穆清廟，肅雝顯相。}{\footnotesize 於，歎辭也。穆美、肅敬、雝和、相助也。箋云顯，光也見也。於乎美哉，周公之祭清廟也，其禮儀敬且和，又諸侯有光明著見之德者來助祭。}\textbf{濟濟多士，秉文之德，對越在天。}{\footnotesize 執文德之人也。箋云對配、越於也。濟濟之眾士皆執行文王之德，文王精神已在天矣，猶配順其素如生存。}\textbf{駿奔走在廟，不顯不承，無射於人斯。}{\footnotesize 駿，長也。顯於天矣，見承於人矣，不見厭於人矣。箋云駿，大也。諸侯與眾士於周公祭文王俱奔走而來，在廟中助祭，是不光明文王之德與，言其光明之也，是不承順文王志意與，言其承順之也，此文王之德人無厭之。}

\begin{quoting}對，報答。越，宣揚。爾雅釋詁「駿，速也」，孔疏「廟中奔走以疾為敬」。不，同丕，發語詞。射，齊詩作斁，厭棄也。\end{quoting}

\section{維天之命}

%{\footnotesize 一章、八句}

\textbf{維天之命，大平告文王也。}{\footnotesize 告大平者，居攝五年之末也。文王受命，不卒而崩，今天下大平，故承其意而告之，明六年制禮作樂。}

\begin{quoting}\textbf{陳奐}書雒誥大傳云「周公攝政，六年制禮作樂，七年致政」，維天之命制禮也，維清作樂也，烈文致政也，三詩並列，正與大傳節次合。\end{quoting}

\textbf{維天之命，於穆不已。}{\footnotesize 孟仲子曰「大哉天命之無極而美周之禮也」。箋云命，猶道也。天之道於乎美哉，動而不止，行而不已。}\textbf{於乎不顯，文王之德之純。假以溢我，我其收之，駿惠我文王。}{\footnotesize 純大、假嘉、溢慎、收聚也。箋云純，亦不已也。溢，盈溢之言也。於乎不光明與，文王之施德教之無倦已，美其與天同功也，以嘉美之道饒衍與我，我其聚斂之以制法度，以大順我文王之意，謂為周禮六官之職也，書曰「考朕昭子刑，乃單文祖德」。}\textbf{曾孫篤之。}{\footnotesize 成王能厚行之也。箋云曾，猶重也，自孫之子而下事先祖皆稱曾孫。是言曾孫，欲使後王皆厚行之，非維今也。}

\begin{quoting}釋文引韓詩云「維，念也」。\textbf{陳奐}假以溢我，言以嘉美之道戒慎於我也。\textbf{馬瑞辰}惠，順也，駿，當為馴之假借，馴亦順也，駿惠二字平列，皆為順。\end{quoting}

\section{維清}

%{\footnotesize 一章、五句}

\textbf{維清，奏象舞也。}{\footnotesize 象舞，象用兵時刺伐之舞，武王制焉。}

\begin{quoting}\textbf{戴震}辭彌少而意旨極深遠。\end{quoting}

\textbf{維清緝熙，文王之典。}{\footnotesize 典，法也。箋云緝熙，光明也。天下之所以無敗亂之政而清明者，乃文王有征伐之法故也。文王受命，七年五伐也。}\textbf{肇禋。}{\footnotesize 肇始、禋祀也。箋云文王受命，始祭天而征伐也。周禮，以禋祀祀昊天上帝。}\textbf{迄用有成，維周之禎。}{\footnotesize 迄至、禎祥也。箋云文王造此征伐之法，至今用之而有成功，謂伐紂克勝也，征伐之法乃周家得天下之吉祥。}

\begin{quoting}\textbf{陳奐}肇始、迄至，文義相對，言文王始行禋祀，至武王伐紂，用能有此成功也。\textbf{戴震}言此天下澄清光昭於無窮者，文王之法典實開始禋祀昊天盛禮，以迄於今而有成，是周有天下之祥如此也。\end{quoting}

\section{烈文}

%{\footnotesize 一章、十三句}

\textbf{烈文，成王即政，諸侯助祭也。}{\footnotesize 新王即政，必以朝享之禮祭於祖考，告嗣位也。}

\textbf{烈文辟公，錫茲祉福，惠我無疆，子孫保之。}{\footnotesize 烈，光也。文王錫之。箋云惠，愛也。光文百辟卿士及天下諸侯者，天錫之以此祉福也，又長愛之無有期竟，子孫得傳世，安而居之，謂文王武王以純德受命定天位。}\textbf{無封靡于爾邦，維王其崇之。念茲戎功，繼序其皇之。}{\footnotesize 封，大也。靡，累也。崇，立也。戎大、皇美也。箋云崇，厚也。皇，君也。無大累於女國，謂諸侯治國無罪惡也，王其厚之，增其爵土也，念此大功，勤事不廢，謂卿大夫能守其職，得繼世在位，以其次序其君之者，謂有大功，王則出而封之。}\textbf{無競維人，四方其訓之。不顯維德，百辟其刑之。於乎前王不忘。}{\footnotesize 競彊、訓道也。前王，武王也。箋云無彊乎維得賢人也，得賢人則國家彊矣，故天下諸侯順其所為也，不勤明其德乎，勤明之也，故卿大夫法其所為也，於乎先王，文王武王，其於此道，人稱頌之不忘。}

\begin{quoting}\textbf{馬瑞辰}烈文二字平列，烈言其功，文言其德。序，通敘，訓為緒，繼序即繼承。刑，通型，模範。\end{quoting}

\section{天作}

%{\footnotesize 一章、七句}

\textbf{天作，祀先王先公也。}{\footnotesize 先王，謂大王已下，先公，諸盩至不窋。}

\textbf{天作高山，大王荒之。}{\footnotesize 作生、荒大也。天生萬物於高山，大王行道，能大天之所作也。箋云高山，謂岐山也，書曰「道岍及岐，至于荊山」。天生此高山，使興雲雨，以利萬物，大王自豳遷焉，則能尊大之，廣其德澤，居之一年成邑，二年成都，三年五倍其初。}\textbf{彼作矣，文王康之。彼徂矣，岐有夷之行。}{\footnotesize 夷，易也。箋云彼，彼萬民也。徂往、行道也。彼萬民居岐邦者皆築作宮室，以為常居，文王則能安之，後之往者又以岐邦之君有佼易之道故也。易曰「乾以易知，坤以簡能，易則易知，簡則易從，易知則有親，易從則有功，有親則可久，有功則可大，可久則賢人之德，可大則賢人之業」，以此訂大王文王之道，卓爾與天地合其德。}\textbf{子孫保之。}

\begin{quoting}荒，治也，說文「荒，蕪也」，治乃其反訓義。康，同賡，續也。矣，後漢書西南夷傳引作者。\textbf{楊樹達}天作高山，太王墾闢其蕪穢，彼為其始，文王賡繼為之，是以雖彼險阻之岐山亦有平易之道路也，夫先人創業之難如此，子孫其善保之哉。\end{quoting}

\section{昊天有成命}

%{\footnotesize 一章、七句}

\textbf{昊天有成命，郊祀天地也。}

\begin{quoting}國語叔向引此詩而言曰「是道成王之德也，成王能明文昭、定武烈者也」。\end{quoting}

\textbf{昊天有成命，二后受之。成王不敢康，夙夜基命宥密。}{\footnotesize 二后，文武也。基始、命信、宥寬、密寧也。箋云昊天，天大號也。有成命者，言周自后稷之生而已有王命也。文王武王受其業，施行道德，成此王功，不敢自安逸，早夜始信順天命，不敢解倦，行寬仁安靜之政以定天下。寬仁，所以止苛刻也，安靜，所以息暴亂也。}\textbf{於緝熙，單厥心，肆其靖之。}{\footnotesize 緝明、熙廣、單厚、肆固、靖和也。箋云廣，當為光，固，當為故，字之誤也。於美乎，此成王之德也，既光明矣，又能厚其心矣，為之不解倦，故於其功終能和安之，謂夙夜自勤，至於天下太平。}

\begin{quoting}\textbf{馬瑞辰}古文明、成二字同義，成命猶言明命。康，安逸。爾雅釋詁「基，謀也」。單，國語引作亶，厚也。\end{quoting}

\section{我將}

%{\footnotesize 一章、十句}

\textbf{我將，祀文王於明堂也。}

\begin{quoting}此又一大武也。\end{quoting}

\textbf{我將我享，維羊維牛，維天其右之。}{\footnotesize 將大、享獻也。箋云將，猶奉也。我奉養我享祭之羊牛，皆充盛肥腯，有天氣之力助，言神饗其德而右助之。}\textbf{儀式刑文王之典，日靖四方。伊嘏文王，既右饗之。}{\footnotesize 儀善、刑法、典常、靖謀也。箋云靖，治也。受福曰嘏。我儀則式象法行文王之常道，以日施政于天下，維受福於文王，文王既右而饗之，言受而福之。}\textbf{我其夙夜，畏天之威，于時保之。}{\footnotesize 箋云于於、時是也。早夜敬天，於是得安文王之道。}

\begin{quoting}\textbf{朱熹}儀、式、刑皆法也。嘏 \texttt{jiǎ}，同假，大也。\end{quoting}

\section{時邁}

%{\footnotesize 一章、十五句}

\textbf{時邁，巡守告祭柴望也。}{\footnotesize 巡守告祭者，天子巡行邦國，至于方嶽之下而封禪也，書曰「歲二月，東巡守至于岱宗，柴，望秩于山川，徧于群神」。}

\textbf{時邁其邦，昊天其子之，實右序有周。薄言震之，莫不震疊。懷柔百神，及河喬嶽，允王維后。}{\footnotesize 邁行、震動、疊懼、懷來、柔安、喬高也。高嶽，岱宗也。箋云薄，猶甫也，甫，始也。允，信也。武王既定天下，時出行其邦國，謂巡守也，天其子愛之，右助次序其事，謂多生賢知，使為之臣也，其兵所征伐，甫動之以威，則莫不動懼而服者，言其威武，又見畏也，王行巡守，其至方岳之下，來安群神，望于山川，皆以尊卑祭之，信哉武王之宜為君，美之也。}\textbf{明昭有周，式序在位。}{\footnotesize 明矣，知未然也。昭然，不疑也。箋云昭，見也。王巡守而明見天之子有周家也，以其有俊乂，用次第處位。言此者，著天其子愛之，右序之效也。}\textbf{載戢干戈，載櫜弓矢。}{\footnotesize 戢聚、櫜韜也。箋云載之言則也。王巡守而天下咸服，兵不復用，此又著震疊之效也。}\textbf{我求懿德，肆于時夏。}{\footnotesize 夏，大也。箋云懿美、肆陳也。我武王求有美德之士而任用之，故陳其功於是夏而歌之。樂歌大者稱夏。}\textbf{允王保之。}{\footnotesize 箋云允，信也。信哉武王之德，能長保此時夏之美。}

\begin{quoting}時，發語詞。\textbf{吳闓生}右、序皆助也。疊，通懾。櫜 \texttt{gāo}。\textbf{朱熹}夏，中國也，言求懿美之德以布陳於中國。\end{quoting}

\section{執競}

%{\footnotesize 一章、十四句}

\textbf{執競，祀武王也。}

\begin{quoting}\textbf{朱熹}此祭武王、成王、康王之詩。\end{quoting}

\textbf{執競武王，無競維烈。不顯成康，上帝是皇。}{\footnotesize 無競，競也。烈，業也。不顯乎其成大功而安之也。顯，光也。皇，美也。箋云競，彊也。能持彊道者，維有武王耳，不彊乎其克商之功業，言其彊也，不顯乎其成安祖考之道，言其又顯也，天以是故美之，予之福祿。}\textbf{自彼成康，奄有四方，斤斤其明。}{\footnotesize 自彼成康，用彼成安之道也。奄，同也。斤斤，明察也。箋云四方，謂天下也。武王用成安祖考之道，故受命伐紂，定天下，為周明察之君，斤斤如也。}\textbf{鍾鼓喤喤，磬筦將將，降福穰穰。降福簡簡，威儀反反。既醉既飽，福祿來反。}{\footnotesize 喤喤，和也。將將，集也。穰穰，眾也。簡簡，大也。反反，難也。反，復也。箋云反反，順習之貌。武王既定天下，祭祖考之廟，奏樂而八音克諧，神與之福又眾大，謂如嘏辭也，群臣醉飽，禮無違者，以重得福祿也。}

\begin{quoting}\textbf{馬瑞辰}釋文引韓詩云「執，服也」，蓋以執競為能執服彊禦。斤斤，即昕昕。喤，三家詩作鍠。筦，魯詩作管。反反，釋文引韓詩作昄昄，\textbf{胡承珙}說文「反，覆也」，凡言反覆者皆慎重之意。\end{quoting}

\section{思文}

%{\footnotesize 一章、八句}

\textbf{思文，后稷配天也。}

\textbf{思文后稷，克配彼天。立我烝民，莫匪爾極。}{\footnotesize 極，中也。箋云克，能也。立，當作粒。烝，眾也。周公思先祖有文德者，后稷之功能配天，昔堯遭洪水，黎民阻飢，后稷播殖百穀，烝民乃粒，萬邦作乂，天下之人無不於女時得其中者，言反其性。}\textbf{貽我來牟，帝命率育。無此疆爾界，陳常于時夏。}{\footnotesize 牟麥、率用也。箋云貽遺、率循、育養也。武王渡孟津，白魚躍入于舟，出涘以燎，後五日，火流為烏，五至，以穀俱來，此謂遺我來牟，天命以是循存后稷養天下之功而廣大其子孫之國，無此封竟於女今之經界，乃大有天下也，用是故，陳其久常之功，於是夏而歌之。夏之屬有九。書說烏以穀俱來，云穀紀后稷之德。}

\begin{quoting}配，祔祭。說文「配，酒色也」，段注「本義如是，後人借為妃字而本義廢矣，妃者匹也」。粒，養育。\textbf{馬瑞辰}牟麥為雙聲，來麥為疊韻，合牟來則為麥，焦氏循曰「麥為牟來之合聲，猶終葵之為錐，牟來倒為來牟，方音相轉，往往倒稱」，其說是也。\end{quoting}

%\begin{flushright}清廟之什十篇、十章、九十五句\end{flushright}