\chapter{雅量第六}

\subsection*{1}

\textbf{豫章太守顧劭，}{\footnotesize \textbf{環濟吳紀}曰劭，字孝則，吳郡人，年二十七起家為豫章太守，舉善以教民，風化大行。}\textbf{是雍之子，劭在郡卒，雍盛集僚屬，自圍棊，}{\footnotesize \textbf{江表傳}曰雍，字元歎，曾就蔡伯喈，伯喈賞異之，以其名與之。\textbf{吳志}曰雍累遷尚書令，封陽遂鄉侯，拜侯還第，家人不知，為人不飲酒，寡言語，孫權嘗曰「顧侯在坐，令人不樂」，位至丞相。}\textbf{外啓信至，而無兒書，雖神氣不變，而心了其故，以爪掐掌，血流霑褥，賓客既散，方歎曰：「已無延陵之高，豈可有喪明之責？」}{\footnotesize \textbf{禮記}曰延陵季子適齊，及其反也，其長子死，葬於嬴、博之間，孔子曰「延陵季子，吳之習於禮者也」，往而觀其葬焉，其坎深不至於泉，其斂以時服，既葬而封，廣輪掩坎，其高可隱也，既封，左袒，右還其封，且號者三，曰「骨肉歸復於土，命也，若魂氣則無不之也」，而遂行，孔子曰「延陵季子之於禮也，其合矣乎」。子夏哭其子而喪其明，曾子弔之，曰「朋友喪明則哭之」，曾子哭，子夏亦哭，曰「天乎，予之無罪也」，曾子怒曰「商，汝何無罪也？吾與汝事夫子於洙泗之間，退而老於西河之上，使西河之民疑汝於夫子，爾罪一也，喪爾親，使民未有聞焉，爾罪二也，喪爾子，喪爾明，爾罪三也」，子夏投其杖而拜曰「吾過矣，吾過矣」。}\textbf{於是豁情散哀，顏色自若。}

\subsection*{2}

\textbf{嵇中散臨刑東市，神氣不變，索琴彈之，奏廣陵散，曲終，曰：「袁孝尼嘗請學此散，吾靳固未與，廣陵散於今絕矣。」}{\footnotesize \textbf{晉陽秋}曰初，康與東平呂安親善，安嫡兄遜淫安妻徐氏，安欲告遜遣妻，以咨於康，康喻而抑之，遜內不自安，陰告安撾母，表求徙邊，安當徙，訴自理，辭引康。\textbf{文士傳}曰呂安罹事，康詣獄以明之，鍾會庭論康，曰「今皇道開明，四海風靡，邊鄙無詭隨之民，街巷無異口之議，而康上不臣天子，下不事王侯，輕時傲世，不為物用，無益於今，有敗於俗，昔太公誅華士，孔子戮少正卯，以其負才亂群惑眾也，今不誅康，無以清絜王道」，於是錄康閉獄，臨死，而兄弟親族咸與共別，康顏色不變，問其兄曰「向以琴來不邪」，兄曰「以來」，康取調之，為太平引，曲成，歎曰「太平引於今絕也」。}\textbf{太學生三千人上書，請以為師，不許，文王亦尋悔焉。}{\footnotesize \textbf{王隱晉書}曰康之下獄，太學生數千人請之，于時豪俊皆隨康入獄，悉解喻，一時散遣，康竟與安同誅。}

\subsection*{3}

\textbf{夏侯太初嘗倚柱作書，時大雨，霹靂破所倚柱，衣服燋然，神色無變，書亦如故，賓客左右，皆跌蕩不得住。}{\footnotesize 見顧愷之書贊。\textbf{語林}曰太初從魏帝拜陵，陪列於松柏下，時暴雨霹靂，正中所立之樹，冠冕焦壞，左右覩之皆伏，太初顏色不改。\textbf{臧榮緒}又以為諸葛誕也。}

\subsection*{4}

\textbf{王戎七歲，嘗與諸小兒遊，看道邊李樹多子折枝，諸兒競走取之，惟戎不動，人問之，答曰：「樹在道邊而多子，此必苦李。」取之，信然。}{\footnotesize \textbf{名士傳}曰戎由是幼有神理之稱也。}

\subsection*{5}

\textbf{魏明帝於宣武場上斷虎爪牙，縱百姓觀之，王戎七歲，亦往看，虎承間攀欄而吼，其聲震地，觀者無不辟易顛仆，戎湛然不動，了無恐色。}{\footnotesize \textbf{竹林七賢論}曰明帝自閣上望見，使人問戎姓名而異之。}

\subsection*{6}

\textbf{王戎為侍中，南郡太守劉肇遺筒中箋布五端，戎雖不受，厚報其書。}{\footnotesize \textbf{晉陽秋}曰司隸校尉劉毅奏「南郡太守劉肇以布五十疋雜物遺前豫州刺史王戎，請檻車徵付廷尉治罪，除名終身」，戎以書未達，不坐。\textbf{竹林七賢論}曰戎報肇書，議者僉以為譏，世祖患之，乃發口詔曰「以戎之為士，義豈懷私」，議者乃息，戎亦不謝。}

\subsection*{7}

\textbf{裴叔則被收，神氣無變，舉止自若，求紙筆作書，書成，救者多，乃得免，後位儀同三司。}{\footnotesize \textbf{晉諸公贊}曰楷息瓚，取楊駿女，駿誅，以楷婚黨，收付廷尉，侍中傅祗證楷素意，由此得免。\textbf{名士傳}曰楚王之難，李肇惡楷名重，收將害之，楷神色不變，舉動自若，諸人請救，得免。\textbf{晉陽秋}曰楷與王戎俱加儀同三司。}

\subsection*{8}

\textbf{王夷甫嘗屬族人事，經時未行，遇於一處飲燕，因語之曰：「近屬尊事，那得不行？」族人大怒，便舉樏擲其面，夷甫都無言，盥洗畢，牽王丞相臂，與共載去，在車中照鏡語丞相曰：「汝看我眼光，迺出牛背上。」}{\footnotesize 王夷甫蓋自謂風神英俊，不至與人校。}

\subsection*{9}

\textbf{裴遐在周馥所，馥設主人，}{\footnotesize \textbf{鄧粲晉紀}曰馥，字祖宣，汝南人，代劉淮為鎮東將軍，鎮壽陽，移檄四方，欲奉迎天子，元皇使甘卓攻之，馥出奔，道卒。}\textbf{遐與人圍棊，馥司馬行酒，遐正戲，不時為飲，司馬恚，因曳遐墜地，遐還坐，舉止如常，顏色不變，復戲如故，王夷甫問遐：「當時何得顏色不異？」答曰：「直是闇當故耳。」}{\footnotesize 一作闇故當耳，一作真是鬬將故耳。}

\subsection*{10}

\textbf{劉慶孫在太傅府，于時人士多為所構，唯庾子嵩縱心事外，無跡可間，後以其性儉家富，說太傅令換千萬，冀其有吝，於此可乘，}{\footnotesize \textbf{晉陽秋}曰劉輿，字慶孫，中山人，有豪俠才算，善交結，為范陽王虓所暱，虓薨，太傅召之，大相委仗，用為長史。\textbf{八王故事}曰司馬越，字元超，高密王泰長子，少尚布衣之操，為中外所歸，累遷司空、太傅。}\textbf{太傅於眾坐中問庾，庾時頽然已醉，幘墜几上，以頭就穿取，徐答云：「下官家故可有兩娑千萬，隨公所取。」於是乃服，後有人向庾道此，庾曰：「可謂以小人之慮，度君子之心。」}

\subsection*{11}

\textbf{王夷甫與裴景聲志好不同，景聲惡欲取之，卒不能回，乃故詣王，肆言極罵，要王答己，欲以分謗，王不為動色，徐曰：「白眼兒遂作。」}{\footnotesize \textbf{晉諸公贊}曰邈，字景聲，河東聞喜人，少有通才，從兄頠器賞之，毎與清言，終日達曙，自謂理構多知，輒毎謝之，然未能出也，歷太傅從事中郎、左司馬、監東海王軍事，少為文士，而經事為將，雖非其才，而以罕重稱也。}

\subsection*{12}

\textbf{王夷甫長裴成公四歲，不與相知，時共集一處，皆當時名士，謂王曰：「裴令令望何足計？」王便卿裴，裴曰：「自可全君雅志。」}{\footnotesize 裴頠已見。}

\subsection*{13}

\textbf{有往來者云，庾公有東下意，或謂王公：「可潛稍嚴，以備不虞。」王公曰：「我與元規雖俱王臣，本懷布衣之好，若其欲來，吾角巾徑還烏衣，}{\footnotesize \textbf{丹陽記}曰烏衣之起，吳時烏衣營處所也，江左初立，琅邪諸王所居。}\textbf{何所稍嚴？」}{\footnotesize \textbf{中興書}曰於是風塵自消，內外緝穆。}

\subsection*{14}

\textbf{王丞相主簿欲檢校帳下，公語主簿：「欲與主簿周旋，無為知人几案間事。」}

\subsection*{15}

\textbf{祖士少好財，阮遙集好屐，並恆自經營，同是一累，而未判其得失，}{\footnotesize \textbf{祖約別傳}曰約，字士少，范陽遒人，累遷平西將軍、豫州刺史，鎮壽陽，與蘇峻反，峻敗，約投石勒，約本幽州冠族，賓客填門，勒登高望見車騎，大驚，又使佔奪鄉里先人田地，地主多恨，勒惡之，遂誅約。\textbf{晉陽秋}曰阮孚，字遙集，陳留人，咸第二子也，少有智調，而無儁異，累遷侍中、吏部尚書、廣州刺史。}\textbf{人有詣祖，見料視財物，客至，屏當未盡，餘兩小簏著背後，傾身障之，意未能平，或有詣阮，見自吹火蠟屐，因歎曰：「未知一生當著幾量屐？」神色閑暢，於是勝負始分。}{\footnotesize \textbf{孚別傳}曰孚風韻疏誕，少有門風。}

\subsection*{16}

\textbf{許侍中、顧司空俱作丞相從事，爾時已被遇，遊宴集聚，略無不同，}{\footnotesize \textbf{晉百官名}曰許璪，字思文，義興陽羡人。\textbf{許氏譜}曰璪祖艶，字子良，永興長，父裴，字季顯，烏程令，璪仕至吏部侍郎。}\textbf{嘗夜至丞相許戲，二人歡極，丞相便命使入己帳眠，顧至曉回轉，不得快熟，許上牀便咍臺大鼾，丞相顧諸客曰：「此中亦難得眠處。」}{\footnotesize 顧和，字君孝，少知名，族人顧榮曰「此吾家騏驥也，必興吾宗」，仕至尚書令，五子，治、隗、淳、履、之。}

\subsection*{17}

\textbf{庾太尉風儀偉長，不輕舉止，時人皆以為假，亮有大兒數歲，雅重之質，便自如此，人知是天性，溫太真嘗隱幔怛之，此兒神色恬然，乃徐跪曰：「君侯何以為此？」論者謂不減亮，蘇峻時遇害。}{\footnotesize \textbf{庾氏譜}曰會，字會宗，太尉亮長子，年十九，咸和六年遇害。}\textbf{或云：「見阿恭，知元規非假。」}{\footnotesize 阿恭，會小字也。}

\subsection*{18}

\textbf{褚公於章安令遷太尉記室參軍，}{\footnotesize \textbf{按}庾亮啓參佐名，裒時直為參軍，不掌記室也。}\textbf{名字已顯而位微，人未多識，公東出，乘估客船，送故吏數人投錢唐亭住，}{\footnotesize \textbf{錢唐縣記}曰縣近海，為潮漂沒，縣諸豪姓，斂錢雇人，輦土為塘，因以為名也。}\textbf{爾時吳興沈充為縣令，}{\footnotesize 未詳。}\textbf{當送客過浙江，客出，亭吏驅公移牛屋下，潮水至，沈令起彷徨，問：「牛屋下是何物人？」吏云：「昨有一傖父來寄亭中，}{\footnotesize \textbf{晉陽秋}曰吳人以中州人為傖。}\textbf{有尊貴客，權移之。」令有酒色，因遙問：「傖父欲食䴵不？姓何等？可共語。」褚因舉手答曰：「河南褚季野。」遠近久承公名，令於是大遽，不敢移公，便於牛屋下修刺詣公，更宰殺為饌具，於公前鞭撻亭吏，欲以謝慙，公與之酌宴，言色無異，狀如不覺，令送公至界。}

\subsection*{19}

\textbf{郗太傅在京口，遣門生與王丞相書，求女壻，丞相語郗信：「君往東廂，任意選之。」門生歸，白郗曰：「王家諸郎亦皆可嘉，聞來覓壻，咸自矜持，惟有一郎，在東牀上坦腹臥，如不聞。」郗公云：「正此好。」訪之，乃是逸少，因嫁女與焉。}{\footnotesize \textbf{王氏譜}曰逸少，羲之小字，羲之妻，太傅郗鑒女，名璿，字子房。}

\subsection*{20}

\textbf{過江初，拜官，輿飾供饌，羊曼拜丹陽尹，客來蚤者，並得佳設，日晏漸罄，不復及精，隨客早晩，不問貴賤，}{\footnotesize \textbf{曼別傳}曰曼，字延祖，泰山南城人，父暨，陽平太守，曼頽縱宏任，飲酒誕節，與陳留阮放等號兗州八達，累遷丹陽尹，為蘇峻所害。}\textbf{羊固拜臨海，竟日皆美供，雖晩至，亦獲盛饌，時論以固之豐華，不如曼之真率。}{\footnotesize \textbf{明帝東宮僚屬名}曰固，字道安，太山人。\textbf{文字志}曰固父坦，車騎長史，固善草行，著名一時，避亂渡江，累遷黃門侍郎，褒其清儉，贈大鴻臚。}

\subsection*{21}

\textbf{周仲智飲酒醉，瞋目還面謂伯仁曰：「君才不如弟，而橫得重名。」須臾，舉蠟燭火擲伯仁，伯仁笑曰：「阿奴火攻，固出下策耳。」}{\footnotesize \textbf{孫子兵法}曰火攻有五，一曰火人，二曰火積，三曰火車，四曰火軍，五曰火隊，凡軍必知五火之變，故以火攻者，明也。}

\subsection*{22}

\textbf{顧和始為揚州從事，月旦當朝，未入頃，停車州門外，周侯詣丞相，歷和車邊，}{\footnotesize \textbf{語林}曰周侯飲酒已醉，著白祫，憑兩人來詣丞相。}\textbf{和覓蝨，夷然不動，周既過，反還，指顧心曰：「此中何所有？」顧搏蝨如故，徐應曰：「此中最是難測地。」周侯既入，語丞相曰：「卿州吏中有一令僕才。」}{\footnotesize \textbf{中興書}曰和有操量，弱冠知名。}

\subsection*{23}

\textbf{庾太尉與蘇峻戰，敗，率左右十餘人，乘小船西奔，}{\footnotesize \textbf{晉陽秋}曰蘇峻作逆，詔亮都督征討，戰於建陽門外，王師敗績，亮於陳攜二弟奔溫嶠。}\textbf{亂兵相剝掠，射誤中柂工，應弦而倒，舉船上咸失色分散，亮不動容，徐曰：「此手那可使著賊。」眾迺安。}

\subsection*{24}

\textbf{庾小征西嘗出未還，婦母阮是劉萬安妻，}{\footnotesize \textbf{劉氏譜}曰劉綏妻，陳留阮蕃女，字幼娥。綏別見。}\textbf{與女上安陵城樓上，俄頃翼歸，策良馬，盛輿衛，阮語女：「聞庾郎能騎，我何由得見？」婦告翼，}{\footnotesize \textbf{庾氏傳}曰翼娶高平劉綏女，字靜女。}\textbf{翼便為於道開鹵簿盤馬，始兩轉，墜馬墮地，意色自若。}

\subsection*{25}

\textbf{宣武}{\footnotesize 桓溫。}\textbf{與簡文、太宰}{\footnotesize 武陵王晞。}\textbf{共載，密令人在輿前後鳴鼓大叫，鹵簿中驚擾，太宰惶怖求下輿，顧看簡文，穆然清恬，宣武語人曰：「朝廷間故復有此賢。」}{\footnotesize \textbf{續晉陽秋}曰帝性溫深，雅有局鎮，嘗與桓溫、太宰武陵王晞同乘，至板橋，溫密敕令無因鳴角鼓譟，部伍並驚馳，溫陽駭異，晞大震，帝舉止自若，音顏無變，溫毎以此稱其德量，故論者謂溫服憚也。}

\subsection*{26}

\textbf{王劭、王薈共詣宣武，}{\footnotesize \textbf{劭、薈別傳}曰劭，字敬倫，丞相導第五子，清貴簡素，研味玄賾，大司馬桓溫稱為鳳鶵，累遷尚書僕射、吳國內史。薈，字敬文，丞相最小子，有清譽，夷泰無競，仕至鎮軍將軍。}\textbf{正值收庾希家，}{\footnotesize \textbf{中興書}曰希，字始彥，司空冰長子，累遷徐、兗二州刺史，希兄弟貴盛，桓溫忌之，諷免希官，遂奔於暨陽，初，郭璞筮冰子孫必有大禍，惟固三陽可以有後，故希求鎮山陽，弟友為東陽，希自家暨陽，及溫誅希弟柔、倩，聞希難，逃於海陵，後還京口聚眾，事敗，為溫所誅。}\textbf{薈不自安，逡巡欲去，劭堅坐不動，待收信還，得不定迺出，論者以劭為優。}

\subsection*{27}

\textbf{桓宣武與郗超議芟夷朝臣，條牒既定，其夜同宿，}{\footnotesize \textbf{續晉陽秋}曰超謂溫雄武，當樂推之運，遂深自委結，溫亦深相器重，故潛謀密計，莫不預焉。}\textbf{明晨起，呼謝安、王坦之入，擲疏示之，郗猶在帳內，謝都無言，王直擲還，云「多」，宣武取筆欲除，郗不覺竊從帳中與宣武言，謝含笑曰：「郗生可謂入幕賓也。」}{\footnotesize 帳，一作帷。}

\subsection*{28}

\textbf{謝太傅盤桓東山時，與孫興公諸人汎海戲，}{\footnotesize \textbf{中興書}曰安先居會稽，與支道林、王羲之、許詢共遊處，出則漁弋山水，入則談說屬文，未嘗有處世意也。}\textbf{風起浪涌，孫、王諸人色並遽，便唱使還，太傅神情方王，吟嘯不言，舟人以公貌閑意說，猶去不止，既風轉急，浪猛，諸人皆諠動不坐，公徐云：「如此，將無歸。」眾人即承響而回，於是審其量，足以鎮安朝野。}

\subsection*{29}

\textbf{桓公伏甲設饌，廣延朝士，因此欲誅謝安、王坦之，}{\footnotesize \textbf{晉安帝紀}曰簡文晏駕，遺詔桓溫依諸葛亮、王導故事，溫大怒，以為黜其權，謝安、王坦之所建也，入赴山陵，百官拜於道側，在位望者，戰慄失色。或云自此欲殺王、謝。}\textbf{王甚遽，問謝曰：「當作何計？」謝神意不變，謂文度曰：「晉阼存亡，在此一行。」相與俱前，王之恐狀，轉見於色，謝之寬容，愈表於貌，望階趨席，方作洛生詠，諷「浩浩洪流」，桓憚其曠遠，乃趣解兵，}{\footnotesize \textbf{按}宋明帝文章志曰「安能作洛下書生詠，而少有鼻疾，語音濁，後名流多斅其詠，弗能及，手掩鼻而吟焉，桓溫止新亭，大陳兵衛，呼安及坦之，欲於坐害之，王入失措，倒執手版，汗流霑衣，安神姿舉動不異於常，舉目徧歷溫左右衛士，謂溫曰『安聞諸侯有道，守在四鄰，明公何須壁間著阿堵輩』，溫笑曰『正自不能不爾』，於是矜莊之心頓盡，命卻左右，促燕行觴，笑語移日」。}\textbf{王、謝舊齊名，於此始判優劣。}

\subsection*{30}

\textbf{謝太傅與王文度共詣郗超，日旰未得前，王便欲去，謝曰：「不能為性命忍俄頃？」}{\footnotesize 超得寵桓溫，專殺生之威。}

\subsection*{31}

\textbf{支道林還東，}{\footnotesize \textbf{高逸沙門傳}曰遁為哀帝所迎，遊京邑久，心在故山，乃拂衣王都，還就巖穴。}\textbf{時賢並送於征虜亭，}{\footnotesize \textbf{丹陽記}曰太安中，征虜將軍謝安立此亭，因以為名。}\textbf{蔡子叔前至，坐近林公，}{\footnotesize \textbf{中興書}曰蔡糸，字子叔，濟陽人，司徒謨第二子，有文理，仕至撫軍長史。}\textbf{謝萬石後來，坐小遠，蔡暫起，謝移就其處，蔡還，見謝在焉，因合褥舉謝擲地，自復坐，謝冠幘傾脫，乃徐起振衣就席，神意甚平，不覺瞋沮，坐定，謂蔡曰：「卿奇人，殆壞我面。」蔡答曰：「我本不為卿面作計。」其後二人俱不介意。}

\subsection*{32}

\textbf{郗嘉賓欽崇釋道安德問，}{\footnotesize \textbf{安和上傳}曰釋道安者，常山薄柳人，本姓衛，年十二作沙門，神性聰敏而貌至陋，佛圖澄甚重之，值石氏亂，於陸渾山木食修學，為慕容俊所逼，乃住襄陽，以佛法東流，經籍錯謬，更為條章，標序篇目，為之注解，自支道林等皆宗其理，無疾卒。}\textbf{餉米千斛，修書累紙，意寄殷勤，道安答直云：「損米。」愈覺有待之為煩。}

\subsection*{33}

\textbf{謝安南免吏部尚書還東，}{\footnotesize \textbf{晉百官名}曰謝奉，字弘道，會稽山陰人。\textbf{謝氏譜}曰奉祖端，散騎常侍，父鳳，丞相主簿，奉歷安南將軍、廣州刺史、吏部尚書。}\textbf{謝太傅赴桓公司馬出西，相遇破岡，既當遠別，遂停三日共語，太傅欲慰其失官，安南輒引以它端，雖信宿中塗，竟不言及此事，太傅深恨在心未盡，謂同舟曰：「謝奉故是奇士。」}

\subsection*{34}

\textbf{戴公從東出，謝太傅往看之，謝本輕戴，見但與論琴書，戴既無吝色，而談琴書愈妙，謝悠然知其量。}{\footnotesize \textbf{晉安帝紀}曰戴逵，字安道，譙國人，少有清操，恬和通任，為劉真長所知，性甚快暢，泰於娛生，好鼓琴，善屬文，尤樂遊燕，多與高門風流者游，談者許其通隱，屢辭徵命，遂著高尚之稱。}

\subsection*{35}

\textbf{謝公與人圍棊，俄而謝玄淮上信至，看書竟，默然無言，徐向局，客問淮上利害，答曰：「小兒輩大破賊。」意色舉止，不異於常。}{\footnotesize \textbf{續晉陽秋}曰初，苻堅南寇，京師大震，謝安無懼色，方命駕出墅，與兄子玄圍棊，夜還乃處分，少日皆辦，破賊又無喜容，其高量如此。\textbf{謝車騎傳}曰氐賊苻堅傾國大出，眾號百萬，朝廷遣諸軍距之，凡八萬，堅進屯壽陽，玄為前鋒都督，與從弟琰等選精鋭決戰，射傷堅，俘獲數萬計，得偽輦及雲母車，寶器山積，錦罽萬端，牛、馬、驢、騾、駝十萬頭。}

\subsection*{36}

\textbf{王子猷、子敬曾俱坐一室，上忽發火，子猷遽走避，不惶取屐，}{\footnotesize \textbf{晉百官名}曰王徽之，字子猷。\textbf{中興書}曰徽之，羲之第五子，卓犖不羈，欲為傲達，仕至黃門侍郎。}\textbf{子敬神色恬然，徐喚左右，扶憑而出，不異平常，}{\footnotesize \textbf{續晉陽秋}曰獻之雖不脩常貫，而容止不妄。}\textbf{世以此定二王神宇。}

\subsection*{37}

\textbf{苻堅遊魂近境，}{\footnotesize 堅別見。}\textbf{謝太傅謂子敬曰：「可將當軸，了其此處。」}

\subsection*{38}

\textbf{王僧彌、謝車騎共王小奴許集，}{\footnotesize 王珉、謝玄並已見。小奴，王薈小字也。}\textbf{僧彌舉酒勸謝云：「奉使君一觴。」謝曰：「可爾。」}{\footnotesize 謝玄曾為徐州，故云使君。}\textbf{僧彌勃然起，作色曰：「汝故是吳興溪中釣碣耳，何敢譸張？」}{\footnotesize 玄叔父安曾為吳興，玄少時從之遊，故珉云然。}\textbf{謝徐撫掌而笑曰：「衛軍，僧彌殊不肅省，乃侵陵上國也。」}

\subsection*{39}

\textbf{王東亭為桓宣武主簿，既承藉，有美譽，公甚欲其人地為一府之望，初，見謝失儀，而神色自若，坐上賓客即相貶笑，公曰：「不然，觀其情貌，必自不凡，吾當試之。」後因月朝閣下伏，公於內走馬直出突之，左右皆宕仆，而王不動，名價於是大重，咸云是公輔器也。}{\footnotesize \textbf{續晉陽秋}曰珣初辟大司馬掾，桓溫至重之，常稱「王掾必為黑頭公，未易才也」。}

\subsection*{40}

\textbf{太元末，長星見，孝武心甚惡之，}{\footnotesize \textbf{徐廣晉紀}曰泰元二十年九月，有蓬星如粉絮，東南行，歷須女，至哭星。\textbf{按}泰元末，惟有此妖，不聞長星也，且漢文八年，有長星出東方，文穎注曰「長星有光芒，或竟天，或長十丈，或二三丈，無常也」，此星見，多為兵革事，此後十六年，文帝乃崩，蓋知長星非關天子，世說虛也。}\textbf{夜，華林園中飲酒，舉桮屬星云：「長星，勸爾一桮酒，自古何時有萬歲天子？」}

\subsection*{41}

\textbf{殷荊州有所識，作賦，是束皙慢戲之流，}{\footnotesize \textbf{文士傳}曰晳，字廣微，陽平元城人，漢太子太傅踈廣後也，王莽末，廣曾孫孟達自東海避難元城，改姓，去踈之足以為束氏，晳博學多識，問無不對，元康中，有人自嵩高山下得竹簡一枚，上兩行科斗書，司空張華以問晳，晳曰「此明帝顯節陵中策文也」，檢校果然，曾為䴵賦諸文，文甚俳謔，三十九歲卒，元城為之廢市。}\textbf{殷甚以為有才，語王恭：「適見新文，甚可觀。」便於手巾函中出之，王讀，殷笑之不自勝，王看竟，既不笑，亦不言好惡，但以如意帖之而已，殷悵然自失。}

\subsection*{42}

\textbf{羊綏第二子孚，少有儁才，與謝益壽相好，}{\footnotesize 益壽，謝混小字也。}\textbf{嘗蚤往謝許，未食，俄而王齊、王睹來，}{\footnotesize 王睹已見。齊，王熙小字也。\textbf{中興書}曰熙，字叔和，恭次弟，尚鄱陽公主，太子洗馬，早卒。}\textbf{既先不相識，王向席有不說色，欲使羊去，羊了不眄，惟腳委几上，詠矚自若，謝與王敘寒溫數語畢，還與羊談賞，王方悟其奇，乃合共語，須臾食下，二王都不得餐，惟屬羊不暇，羊不大應對之，而盛進食，食畢便退，遂苦相留，羊義不住，直云：「向者不得從命，中國尚虛。」二王是孝伯兩弟。}