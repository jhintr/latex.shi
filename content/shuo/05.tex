\chapter{方正第五}

\subsection*{1}

\textbf{陳太丘與友期行，期日中，過中不至，太丘舍去，去後乃至，元方時年七歲，門外戲，}{\footnotesize 陳寔及紀並已見。}\textbf{客問元方：「尊君在不？」答曰：「待君久不至，已去。」友人便怒曰：「非人哉！與人期行，相委而去。」元方曰：「君與家君期日中，日中不至，則是無信，對子罵父，則是無禮。」友人慙，下車引之，元方入門不顧。}

\subsection*{2}

\textbf{南陽宗世林，魏武同時，而甚薄其為人，不與之交，及魏武作司空，總朝政，從容問宗曰：「可以交未？」答曰：「松柏之志猶存。」世林既以忤旨見疏，位不配德，文帝兄弟毎造其門，皆獨拜牀下，其見禮如此。}{\footnotesize \textbf{楚國先賢傳}曰宗承，字世林，南陽安眾人，父資，有美譽，承少而修德雅正，确然不群，徵聘不就，聞德而至者如林，魏武弱冠，屢造其門，值賓客猥積，不能得言，乃伺承起，往要之，捉手請交，承拒而不納，帝後為司空，輔漢朝，乃謂承曰「卿昔不顧吾，今可為交未」，承曰「松柏之志猶存」，帝不說，以其名賢，猶敬禮之，敕文帝修子弟禮，就家拜漢中太守，武帝平冀州，從至鄴，陳群等皆為之拜，帝猶以舊情介意，薄其位而優其禮，就家訪以朝政，居賓客之右，文帝徵為直諫大夫，明帝欲引以為相，以老固辭。}

\subsection*{3}

\textbf{魏文帝受禪，陳群有慽容，帝問曰：「朕應天受命，卿何以不樂？」群曰：「臣與華歆服膺先朝，今雖欣聖化，猶義形於色。」}{\footnotesize \textbf{華嶠譜敘}曰魏受禪，朝臣三公以下並受爵位，華歆以形色忤時，徙為司空，不進爵，文帝久不懌，以問尚書令陳群曰「我應天受命，百辟莫不說喜，形於聲色，而相國及公獨有不怡者，何邪」，群起離席長跪曰「臣與相國曾事漢朝，心雖說喜，義干其色，亦懼陛下，實應見憎」，帝大說，歎息良久，遂重異之。}

\subsection*{4}

\textbf{郭淮作關中都督，甚得民情，亦屢有戰庸，}{\footnotesize \textbf{魏志}曰淮，字伯濟，太原陽曲人，建安中，除平原府丞，黃初元年，奉使賀文帝踐阼，而稽留不及，群臣歡會，帝正色責之曰「昔禹會諸侯於塗山，防風氏後至，便行大戮，今溥天同慶，而卿最留遲，何也」，淮曰「臣聞五帝先教，導民以德，夏后政衰，始用刑辟，今臣遭唐虞之世，是以知免防風氏之誅」，帝說之，擢為雍州刺史，遷征西將軍，淮在關中二十餘年，功績顯著，遷儀同三司，贈大將軍。}\textbf{淮妻，太尉王凌之妹，坐凌事當并誅，}{\footnotesize \textbf{魏略}曰凌，字彥雲，太原祁人，歷司空、太尉、征東將軍，密欲立楚王彪，司馬宣王自討之，凌自縛歸罪，遙謂太傅曰「卿直以折簡召我，我當不至邪」，太傅曰「以卿非肯逐折簡者也」，遂使人送至西，凌自知罪重，試索棺釘，以觀太傅意，太傅給之，凌行至項城，夜呼掾屬與決曰「行年八十，身名俱滅，命邪」，遂自殺。}\textbf{使者徵攝甚急，淮使戒裝，克日當發，州府文武及百姓勸淮舉兵，淮不許，至期，遣妻，百姓號泣追呼者數萬人，行數十里，淮乃命左右追夫人還，於是文武奔馳，如徇身首之急，既至，淮與宣帝書曰：「五子哀戀，思念其母，其母既亡，則無五子，五子若殞，亦復無淮。」宣帝乃表，特原淮妻。}{\footnotesize \textbf{世語}曰淮妻當從坐，侍御史往收，督將及羌胡渠帥數千人叩頭，請淮上表留妻，淮不從，妻上道，莫不流涕，人人扼腕，欲劫留之，淮五子叩頭流血請淮，淮不忍視，乃命追之，於是數千騎往追還，淮以書白司馬宣王曰「五子哀母，不惜其身，若無其母，是無五子，五子若亡，亦無淮也，今輒追還，若於法未通，當受罪於主者」，書至，宣王乃表原之。}

\subsection*{5}

\textbf{諸葛亮之次渭濱，關中震動，}{\footnotesize \textbf{蜀志}曰亮，字孔明，琅邪陽都人，客於荊州，躬耕隴畝，好為梁甫吟，長八尺，毎自比管仲、樂毅，時人莫之許也，惟博陵崔州平、潁川徐元直謂為信然，先主屯新野，徐庶見先主曰「諸葛孔明，臥龍也，將軍豈願見之乎」，先主曰「君與俱來」，庶曰「此人可就見，不可屈致也」，先主遂詣亮，謂關羽、張飛曰「孤之有孔明，猶魚之有水也」，累遷丞相、益州牧，率眾北征，卒於渭南。}\textbf{魏明帝深懼晉宣王戰，乃遣辛毗為軍司馬，}{\footnotesize \textbf{魏志}曰毗，字佐治，潁川陽翟人，累遷衛尉。}\textbf{宣王既與亮對渭而陳，亮設誘譎萬方，宣王果大忿，將欲應之以重兵，亮遣間諜覘之，還曰：「有一老夫，毅然仗黃鉞，當軍門立，軍不得出。」亮曰：「此必辛佐治也。」}{\footnotesize \textbf{晉陽秋}曰諸葛亮寇於郿，據渭水南原，詔使高祖拒之，亮善撫御，又戎政嚴明，且僑軍遠征，糧運艱澀，利在野戰，朝廷毎聞其出，欲以不戰屈之，高祖亦以為然，而擁大軍禦侮於外，不宜遠露怯弱之形以虧大勢，故秣馬坐甲，毎見吞併之威，亮雖挑戰，或遺高祖巾幗，巾幗，婦女之飾，欲以激怒，冀獲曹咎之利，朝廷慮高祖不勝忿憤，而衛尉辛毗骨鯁之臣，帝乃使毗仗節為高祖軍司馬，亮果復挑戰，高祖乃奮怒，將出應之，毗仗節中門而立，高祖乃止，將士聞見者益加勇鋭，識者以人臣雖擁眾千萬而屈於王人，大略深長，皆如此之類也。}

\subsection*{6}

\textbf{夏侯玄既被桎梏，}{\footnotesize \textbf{魏氏春秋}曰玄，字太初，譙國人，夏侯尚之子、大將軍前妻兄也，風格高朗，弘辯博暢，正始中，護軍，曹爽誅，徵為太常，內知不免，不交人事，不畜筆研，及太傅薨，許允謂玄曰「子無復憂矣」，玄歎曰「士宗，卿何不見事乎？此人猶能以通家年少遇我，子元、子上不吾容也」，後中書令李豐惡大將軍執政，遂謀以玄代之，大將軍聞其謀，誅豐，收玄送廷尉。\textbf{干寶晉紀}曰初，豐之謀也，使告玄，玄答曰「宜詳之爾」，不以聞也，故及於難。}\textbf{時鍾毓為廷尉，鍾會先不與玄相知，因便狎之，玄曰：「雖復刑餘之人，未敢聞命。」}{\footnotesize \textbf{世語}曰玄至廷尉，不肯下辭，廷尉鍾毓自臨履玄，玄正色曰「吾當何辭，為令史責人邪？卿便為吾作」，毓以玄名士，節高不可屈，而獄當竟，夜為作辭，令與事相附，流涕以示玄，玄視之曰「不當若是邪」，鍾會年少於玄，玄不與交，是日於毓坐狎玄，玄正色曰「鍾君，何得如是」。\textbf{名士傳}曰初，玄以鍾毓志趣不同，不與之交，玄被收時，毓為廷尉，執玄手曰「太初何至於此」，玄正色曰「雖復刑餘之人，不可得交」。\textbf{按}郭頒，西晉人，時世相近，為晉魏世語，事多詳覈，孫盛之徒皆採以著書，並云玄距鍾會，而袁宏名士傳最後出，不依前史，以為鍾毓，可謂謬矣。}\textbf{考掠初無一言，臨刑東市，顏色不異。}{\footnotesize \textbf{魏志}曰玄格量弘濟，臨斬，顏色不異，舉止自若。}

\subsection*{7}

\textbf{夏侯泰初與廣陵陳本善，本與玄在本母前宴飲，}{\footnotesize \textbf{世語}曰本，字休元，臨淮東陽人。\textbf{魏志}曰本，廣陵東陽人，父矯，司徒，本歷郡守、廷尉，所在操綱領、舉大體，能使群下自盡，有率御之才，不親小事，不讀法律，而得廷尉之稱，遷鎮北將軍。}\textbf{本弟騫}{\footnotesize \textbf{晉陽秋}曰騫，字休淵，司徒第二子，無謇諤風，滑稽而多智謀，仕至大司馬。}\textbf{行還，徑入，至堂戶，泰初因起曰：「可得同，不可得而雜。」}{\footnotesize \textbf{名士傳}曰玄以鄉黨貴齒，本不論德位，年長者必為拜，與陳本母前飲，騫來而出，其可得同，不可得而雜者也。}

\subsection*{8}

\textbf{高貴鄉公薨，內外諠譁，}{\footnotesize \textbf{魏志}曰高貴鄉公諱髦，字彥士，文帝孫、東海定王霖之子也，初封郯縣高貴鄉公，好學夙成，齊王廢，群臣迎之，即皇帝位。\textbf{漢晉春秋}曰自曹芳事後，魏人省徹宿衛，無復鎧甲，諸門戎兵，老弱而已，曹髦見威權日去，不勝其忿，召侍中王沈、尚書王經、散騎常侍王業謂曰「司馬昭之心，路人所知也，吾不能坐受廢辱，今日當與卿自出討之」，王經諫不聽，乃出懷中板令投地曰「行之決矣，正使死，何所恨，況不必死邪」，於是入白太后，沈業奔走告昭，昭為之備，髦遂率僮僕數百鼓譟而出，昭弟屯騎校尉伷入，遇髦於東止車門，左右訶之，伷眾奔走，中護軍賈充又逆髦，戰於南闕下，髦自用劍，眾欲退，太子舍人成濟問充曰「事急矣，當云何」，充曰「公畜汝等，正為今日，今日之事，無所問也」，濟即前刺髦，刃出於背。\textbf{魏氏春秋}曰帝將誅大將軍，詔有司復進位相國，加九錫，帝夜自將宂從僕射李昭、黃門從官焦伯等下陵雲臺，鎧仗授兵，欲因際會，遣使自出致討，會雨而卻，明日，遂見王經等，出黃素詔於懷曰「是可忍也，孰不可忍，今當決行此事」，帝遂拔劍升輦，率殿中宿衛倉頭官僮，撃戰鼓，出雲龍門，賈充自外而入，帝師潰散，帝猶稱天子，手劍奮撃，眾莫敢逼，充率厲將士，騎督成倅、弟濟以矛進，帝崩於師，時暴雨，雷電晦冥。}\textbf{司馬文王問侍中陳泰曰：}{\footnotesize \textbf{魏志}曰泰，字玄伯，司空群之子也。}\textbf{「何以靜之？」泰云：「唯殺賈充以謝天下。」文王曰：「可復下此不？」對曰：「但見其上，未見其下。」}{\footnotesize \textbf{干寶晉紀}曰高貴鄉公之殺，司馬文王召朝臣謀其故，太常陳泰不至，使其舅荀顗召之，告以可不，泰曰「世之論者，以泰方於舅，今舅不如泰也」，子弟內外咸共逼之，垂涕而入，文王待之曲室，謂曰「玄伯，卿何以處我」，對曰「可誅賈充以謝天下」，文王曰「為吾更思其次」，泰曰「惟有進於此，不知其次」，文王乃止。\textbf{漢晉春秋}曰曹髦之薨，司馬昭聞之，自投於地曰「天下謂我何」，於是召百官議其事，昭垂涕問陳泰曰「何以居我」，泰曰「公光輔數世，功蓋天下，謂當並迹古人，垂美於後，一旦有殺君之事，不亦惜乎，速斬賈充，猶可以自明也」，昭曰「公閭不可得殺也，卿更思餘計」，泰厲聲曰「意惟有進於此耳，餘無足委者也」，歸而自殺。\textbf{魏氏春秋}曰泰勸大將軍誅賈充，大將軍曰「卿更思其他」，泰曰「豈可使泰復發後言」，遂嘔血死。}

\subsection*{9}

\textbf{和嶠為武帝所親重，語嶠曰：「東宮頃似更成進，卿試往看。」還，問：「何如？」答云：「皇太子聖質如初。」}{\footnotesize \textbf{晉諸公贊}曰嶠，字長輿，汝南西平人，父逌，太常，知名，嶠少以雅量稱，深為賈充所知，毎向世祖稱之，歷尚書、太子少傅。\textbf{干寶晉紀}曰皇太子有醇古之風，美於信受，侍中和嶠數言於上曰「季世多偽，而太子尚信，非四海之主，憂太子不了陛下家事，願追思文武之祚」，上既重長適，又懷齊王，朋黨之論弗入也，後上謂嶠曰「太子近入朝，吾謂差進，卿可與荀侍中共往言」，及顗奉詔還，對上曰「太子明識弘新，有如明詔」，問嶠，嶠對曰「聖質如初」，上默然。\textbf{晉陽秋}曰世祖疑惠帝不可承繼大業，遣和嶠、荀勖往觀察之，既見，勖稱歎曰「太子德更進茂，不同於故」，嶠曰「皇太子聖質如初，此陛下家事，非臣所盡」，天下聞之，莫不稱嶠為忠，而欲灰滅勖也。\textbf{按}荀顗清雅，性不阿諛，校之二說，則孫盛為得也。}

\subsection*{10}

\textbf{諸葛靚後入晉，除大司馬，召不起，以與晉室有讎，常背洛水而坐，與武帝有舊，帝欲見之而無由，乃請諸葛妃呼靚，既來，帝就太妃間相見，禮畢，酒酣，帝曰：「卿故復憶竹馬之好不？」靚曰：「臣不能吞炭漆身，今日復覩聖顏。」因涕泗百行，帝於是慙悔而出。}{\footnotesize \textbf{晉諸公贊}曰吳亡，靚入洛，以父誕為太祖所殺，誓不見世祖，世祖叔母琅邪王妃，靚之姊也，帝後因靚在姊間，往就見焉，靚逃於廁中，於是以至孝發名，時嵇康亦被法，而康子紹死蕩陰之役，談者咸曰「觀紹、靚二人，然後知忠孝之道，區以別矣」。}

\subsection*{11}

\textbf{武帝語和嶠曰：「我欲先痛罵王武子，然後爵之。」嶠曰：「武子儁爽，恐不可屈。」帝遂召武子，苦責之，因曰：「知愧不？」}{\footnotesize \textbf{晉諸公贊}曰齊王當出藩，而王濟諫請無數，又累遣常山主與婦長廣公主共入稽顙，陳乞留之，世祖甚恚，謂王戎曰「我兄弟至親，今出齊王，自朕家計，而甄德、王濟連遣婦入來，生哭人邪？濟等尚爾，況餘者乎」，濟自此被責，左遷國子祭酒。}\textbf{武子曰：「尺布斗粟之謠，常為陛下恥之，}{\footnotesize \textbf{漢書}曰淮南厲王長，高祖少子也，有罪，文帝徙之於蜀，不食而死，民作歌曰「一尺布，尚可縫，一斗粟，尚可舂，兄弟二人，不能相容」。\textbf{瓚}注曰言一尺布帛，可縫而共衣，一斗米粟，可舂而共食，況以天下之屬而不相容也。}\textbf{它人能令疎親，臣不能使親疎，以此愧陛下。」}

\subsection*{12}

\textbf{杜預之荊州，頓七里橋，朝士悉祖，}{\footnotesize \textbf{王隱晉書}曰預，字元凱，京兆杜陵人，漢御史大夫延年十一世孫，祖畿，魏太保，父恕，幽州、荊州刺史，預智謀淵博，明於治亂，常稱立德者非所企及，立功、立言所庶幾也，累遷河南尹，為鎮南將軍，都督荊州諸軍事，鎮襄陽，以平吳勳封當陽侯，預無伎藝之能，身不跨馬，射不穿札，而毎有大事，輒在將帥之限，贈征南將軍、儀同三司。}\textbf{預少賤，好豪俠，不為物所許，楊濟既名氏，雄俊不堪，不坐而去，}{\footnotesize \textbf{八王故事}曰濟，字文通，弘農人，楊駿弟也，有才識，累遷太子太保，與駿同誅。}\textbf{須臾，和長輿來，問：「楊右衛何在？」客曰：「向來，不坐而去。」長輿曰：「必大夏門下盤馬。」往大夏門，果大閲騎，長輿抱內車，共載歸，坐如初。}

\subsection*{13}

\textbf{杜預拜鎮南將軍，朝士悉至，皆在連榻坐，}{\footnotesize \textbf{語林}曰中朝方鎮還，不與元凱共坐，預征吳還，獨榻，不與賓客共也。}\textbf{時亦有裴叔則，羊穉舒後至，曰：「杜元凱乃復連榻坐客。」不坐便去，}{\footnotesize \textbf{晉諸公贊}曰羊琇，字穉舒，泰山人，通濟有才幹，與世祖同年相善，謂世祖曰「後富貴時，見用作領護軍各十年」，世祖即位，累遷左將軍、特進。}\textbf{杜請裴追之，羊去數里住馬，既而俱還杜許。}

\subsection*{14}

\textbf{晉武帝時，荀勖為中書監，}{\footnotesize \textbf{虞預晉書}曰勖，字公曾，潁川潁陰人，漢司空爽曾孫也，十餘歲能屬文，外祖鍾繇曰「此兒當及其曾祖」，為安陽令，民生為立祠，累遷侍中、中書監。}\textbf{和嶠為令，故事，監、令由來共車，嶠性雅正，常疾勖諂諛，}{\footnotesize \textbf{王隱晉書}曰勖性佞媚，譽太子、出齊王，當時私議，損國害民，孫、劉之匹也，後世若有良史，當著佞倖傳。}\textbf{後公車來，嶠便登，正向前坐，不復容勖，勖方更覓車，然後得去，監、令各給車自此始。}{\footnotesize \textbf{曹嘉之晉紀}曰中書監、令常同車入朝，至和嶠為令，而荀勖為監，嶠意強抗，專車而坐，乃使監、令異車，自此始也。}

\subsection*{15}

\textbf{山公大兒著短帢，車中倚，武帝欲見之，山公不敢辭，問兒，兒不肯行，時論乃云勝山公。}{\footnotesize \textbf{晉諸公贊}曰山該，字伯倫，司徒濤長子也，雅有器識，仕至左衛將軍。}

\subsection*{16}

\textbf{向雄為河內主簿，有公事不及雄，而太守劉淮橫怒，遂與杖遣之，雄後為黃門郎，劉為侍中，初不交言，武帝聞之，敕雄復君臣之好，雄不得已，詣劉，再拜曰：「向受詔而來，而君臣之義絕，何如？」於是即去，武帝聞尚不和，乃怒問雄曰：「我令卿復君臣之好，何以猶絕？」}{\footnotesize \textbf{漢晉春秋}曰雄，字茂伯，河內人。\textbf{世語}曰雄有節槩，仕至黃門郎、護軍將軍。\textbf{按}王隱孫盛不與故君相聞議曰「昔在晉初，河內溫縣領校向雄，送御犧牛，不先呈郡，輒隨比送洛，值天大熱，郡送牛多暍死，臺法甚重，太守吳奮召雄與杖，雄不受杖，曰『郡牛者亦死也，呈牛者亦死也』，奮大怒，下雄獄，將大治之，會司隸辟雄都官從事，數年，為黃門侍郎，奮為侍中，同省，相避不相見，武帝聞之，給雄酒禮，使詣奮解，雄乃奉詔」，此則非劉淮也。\textbf{晉諸公贊}曰淮，字君平，沛國杼秋人，少以清正稱，累遷河內太守、侍中、尚書僕射、司徒。}\textbf{雄曰：「古之君子，進人以禮，退人以禮，今之君子，進人若將加諸厀，退人若將墜諸淵，臣於劉河內，不為戎首，亦已幸甚，安復為君臣之好？」武帝從之。}{\footnotesize \textbf{禮記}曰穆公問於子思曰「為舊君反服，古邪」，子思曰「古之君子，進人以禮，退人以禮，故有舊君反服之禮，今之君子，進人若將加諸厀，退人若將墜諸淵，無為戎首，不亦善乎，又何反服之有」。\textbf{鄭玄}曰為兵主來攻伐，故曰戎首也。}

\subsection*{17}

\textbf{齊王冏為大司馬輔政，}{\footnotesize \textbf{虞預晉書}曰冏，字景治，齊王攸子也，少聰惠，及長，謙約好施，趙王倫篡位，冏起義兵誅倫，拜大司馬，加九錫，政皆決之，而恣用群小，不復朝覲，遂為長沙王所誅。}\textbf{嵇紹為侍中，詣冏咨事，冏設宰會，召葛旟、}{\footnotesize \textbf{齊王官屬名}曰旟，字虛旟，齊王從事中郎。\textbf{晉陽秋}曰齊王起義，轉長史，既克趙王倫，與董艾等專執威權，冏敗，見誅。}\textbf{董艾等}{\footnotesize \textbf{八王故事}曰艾，字叔智，弘農人，祖遇，魏侍中，父緩，祕書監，艾少好功名，不修士檢，齊王起義，艾為新汲令，赴軍，用艾領右將軍，王敗，見誅。}\textbf{共論時宜，旟等白冏：「嵇侍中善於絲竹，公可令操之。」遂送樂器，紹推卻不受，冏曰：「今日共為歡，卿何卻邪？」紹曰：「公協輔皇室，令作事可法，紹雖官卑，職備常伯，操絲比竹，蓋樂官之事，不可以先王法服為伶人之業，今逼高命，不敢苟辭，當釋冠冕、襲私服，此紹之心也。」旟等不自得而退。}

\subsection*{18}

\textbf{盧志於眾坐，}{\footnotesize \textbf{世語}曰志，字子通，范陽人，尚書珽少子，少知名，起家鄴令，歷成都王長史、衛尉卿、尚書郎。}\textbf{問陸士衡：「陸遜、陸抗是君何物？」}{\footnotesize 抗已見。\textbf{吳書}曰遜，字伯言，吳郡人，世為冠族，初領海昌令，號神君，累遷丞相。}\textbf{答曰：「如卿於盧毓、盧珽。」}{\footnotesize \textbf{魏志}曰毓，字子家，涿人，父植，有名於世，累遷吏部郎、尚書，選舉，先性行而後言才，進司空。珽，咸熙中為泰山太守，字子笏，位至尚書。}\textbf{士龍失色，}{\footnotesize 雲別見。}\textbf{既出戶，謂兄曰：「何至如此，彼容不相知也？」士衡正色曰：「我父祖名播海內，甯有不知？鬼子敢爾。」}{\footnotesize \textbf{孔氏志怪}曰盧充者，范陽人，家西三十里有崔少府墓，充先冬至一日，出家西獵，見一麞，舉弓而射，即中之，麞倒而復起，充逐之，不覺遠，忽見一里門如府舍，門中一鈴下有唱家前，充問「此何府也」，答曰「少府府也」，充曰「我衣惡，那得見貴人」，即有人提襆新衣迎之，充著盡可體，便進見少府，展姓名，酒炙數行，崔曰「近得尊府君書，為君索小女婚，故相延耳」，即舉書示充，充，父亡時雖小，然已見父手迹，便歔欷無辭，崔即敕內，令女郎莊嚴，使充就東廊，充至，婦已下車，立席頭，共拜，為三日畢，還見崔，崔曰「君可歸矣，女有娠相，生男，當以相還，生女，當留自養」，敕外嚴車送客，崔送至門，執手零涕，離別之感，無異生人，復致衣一襲、被褥一副，充便上車，去如電逝，須臾至家，家人相見，悲喜推問，知崔是亡人而入其墓，追以懊惋，居四年，三月三日臨水戲，忽見一犢車乍浮乍沒，既上岸，充往開車後戶，見崔氏女與三歲男兒共載，充見之忻然，欲捉其手，女舉手指後車曰「府君見人」，即見少府，充往問訊，女抱兒還充，又與金盌，別，并贈詩曰「煌煌靈芝質，光麗何猗猗，華豔當時顯，嘉異表神奇，含英未及秀，中夏罹霜萎，榮曜長幽滅，世路永無施，不悟陰陽運，哲人忽來儀，會淺離別速，皆由靈與祇，何以贈余親，金盌可頤兒，愛恩從此別，斷絕傷肝脾」，充取兒、盌及詩，忽不見二車處，將兒還，四坐謂是鬼魅，僉遙唾之，形如故，問兒「誰是汝父」，兒逕就充懷，眾初怪惡，傳省其詩，慨然歎死生之玄通也，充詣市賣盌，高舉其價，不欲速售，冀有識者，欻有一老婢，問充得盌之由，還報其大家，即女姨也，遣視之，果是，謂充曰「我姨姊，崔少府女，未嫁而亡，家親痛之，贈一金盌著棺中，今視卿盌甚似，得盌本末可得聞不」，充以事對，即詣充家迎兒，兒有崔氏狀，又似充貌，姨曰「我舅甥三月末間産，父曰『春煗溫也，願休強也』，即字溫休，溫休，蓋幽婚也，其兆先彰矣」，兒遂成為令器，歷數郡二千石，皆著績，其後生植，為漢尚書，植子毓，為魏司空，冠蓋相承至今也。}\textbf{議者疑二陸優劣，謝公以此定之。}

\subsection*{19}

\textbf{羊忱性甚貞烈，趙王倫為相國，忱為太傅長史，乃版以參相國軍事，使者卒至，忱深懼豫禍，不暇被馬，於是帖騎而避，使者追之，忱善射，矢左右發，使者不敢進，遂得免。}{\footnotesize \textbf{文字志}曰忱，字長和，一名陶，泰山平陽人，世為冠族，父繇，車騎掾，忱歷太傅長史、揚州刺史，遷侍中，永嘉五年，遭亂被害，年五十餘。}

\subsection*{20}

\textbf{王太尉不與庾子嵩交，}{\footnotesize 王夷甫、庾敳。}\textbf{庾卿之不置，王曰：「君不得為爾。」庾曰：「卿自君我，我自卿卿，我自用我法，卿自用卿法。」}

\subsection*{21}

\textbf{阮宣子伐社樹，}{\footnotesize 阮脩已見。\textbf{春秋傳}曰共工氏有子曰句龍，為后土，后土為社。\textbf{風俗通}曰孝經稱「社者，土也」，廣博不可備敬，故封土以為社而祀之，報功也。然則社自祀句龍，非土之祭也。}\textbf{有人止之，宣子曰：「社而為樹，伐樹則社亡，樹而為社，伐樹則社移矣。」}

\subsection*{22}

\textbf{阮宣子論鬼神有無者，或以人死有鬼，宣子獨以為無，曰：「今見鬼者云，著生時衣服，若人死有鬼，衣服復有鬼邪？」}{\footnotesize \textbf{論衡}曰世謂人死為鬼，非也，人死不為鬼，無知，不能害人，如審鬼者死人精神，人見之宜從裸袒之形，無為見衣帶被服也，何則？衣無精神也，由此言之，見衣服象人，則形體亦象人，象人，知非死人之精神也，凡天地之間有鬼，非人死之精神也。}

\subsection*{23}

\textbf{元皇帝既登阼，以鄭后之寵，欲舍明帝而立簡文，時議者咸謂：「舍長立少，既於理非倫，且明帝以聰亮英斷，益宜為儲副。」周、王諸公並苦爭懇切，}{\footnotesize \textbf{中興書}曰鄭太后，字阿春，滎陽人，少孤，先嫁田氏，夫亡，依舅吳氏，時中宗敬后虞氏先崩，將納吳氏，后與吳氏女遊後園，有言之於中宗者，納為夫人，甚寵，生簡文，帝即位，尊之曰文宣太后。}\textbf{唯刁玄亮獨欲奉少主，以阿帝旨，元帝便欲施行，慮諸公不奉詔，於是先喚周侯、丞相入，然後欲出詔付刁，}{\footnotesize 刁協。}\textbf{周、王既入，始至階頭，帝逆遣傳詔，遏使就東廂，周侯未悟，即卻略下階，丞相披撥傳詔，徑至御牀前曰：「不審陛下何以見臣？」帝默然無言，乃探懷中黃紙詔裂擲之，由此皇儲始定，周侯方慨然愧歎曰：「我常自言勝茂弘，今始知不如也。」}{\footnotesize \textbf{中興書}曰元皇以明帝及琅邪王裒並非敬后所生，而謂裒有大成之度，勝於明帝，因從容問王導曰「立子以德不以年，今二子孰賢」，導曰「世子、宣城俱有爽明之德，莫能優劣，如此，故當以年」，於是更封裒為琅邪王。而此與世說互異，然法盛採摭典故，以何為實？且從容諷諫，理或可安，豈有登階一言，曾無奇說，便為之改計乎？}

\subsection*{24}

\textbf{王丞相初在江左，欲結援吳人，請婚陸太尉，對曰：「培塿無松柏，薰蕕不同器，}{\footnotesize \textbf{杜預左傳注}曰培塿，小阜，松柏，大木也，薰，香草，蕕，臭草。}\textbf{玩雖不才，義不為亂倫之始。」}{\footnotesize 玩已見。}

\subsection*{25}

\textbf{諸葛恢大女適太尉庾亮兒，}{\footnotesize \textbf{恢別傳}曰恢，字道明，琅邪陽都人，祖誕，司空，父靚，亦知名，恢少有令問，稱為明賢，避難江左，中宗召補主簿，累遷尚書令。\textbf{庾氏譜}曰庾亮子會，娶恢女，名文彪。庾會別見。}\textbf{次女適徐州刺史羊忱兒，}{\footnotesize \textbf{羊氏譜}曰羊楷，字道茂，祖繇，車騎掾，父忱，侍中，楷仕至尚書郎，娶諸葛恢次女。}\textbf{亮子被蘇峻害，改適江虨，}{\footnotesize 虨別見。}\textbf{恢兒娶鄧攸女，}{\footnotesize \textbf{諸葛氏譜}曰恢子衡，字峻文，仕至滎陽太守，娶河南鄧攸女。}\textbf{于時謝尚書求其小女婚，恢乃云：「羊鄧是世婚，江家我顧伊，庾家伊顧我，不能復與謝裒兒婚。」}{\footnotesize \textbf{永嘉流人名}曰裒，字幼儒，陳郡人，父衡，博士，裒歷侍中、吏部尚書、吳國內史。}\textbf{及恢亡，遂婚，}{\footnotesize \textbf{謝氏譜}曰裒子石，娶恢小女，名文熊。\textbf{中興書}曰石，字石奴，歷尚書令，聚斂無厭，取譏當世。}\textbf{於是王右軍往謝家看新婦，猶有恢之遺法，威儀端詳，容服光整，王歎曰：「我在遣女裁得爾耳。」}

\subsection*{26}

\textbf{周叔治作晉陵太守，周侯、仲智往別，叔治以將別，涕泗不止，仲智恚之曰：「斯人乃婦女，與人別惟啼泣。」便舍去，}{\footnotesize \textbf{鄧粲晉紀}曰周謨，字叔治，顗次弟也，仕至中護軍。嵩，字仲智，謨兄也，性絞直果俠，毎以才氣陵物，顗被害，王敦使人弔焉，嵩曰「亡兄，天下有義人，為天下無義人所殺，復何所弔」，敦甚銜之，猶取為從事中郎，因事誅嵩。\textbf{晉陽秋}曰嵩事佛，臨刑猶誦經。}\textbf{周侯獨留，與飲酒言話，臨別流涕，撫其背曰：「阿奴好自愛。」}{\footnotesize 阿奴，謨小字。}

\subsection*{27}

\textbf{周伯仁為吏部尚書，在省內夜疾危急，時刁玄亮為尚書令，營救備親好之至，良久小損，}{\footnotesize \textbf{虞預晉書}曰刁協，字玄亮，渤海饒安人，少好學，雖不研精，而多所博涉，中興制度，皆稟於協，累遷尚書令，中宗信重之，為王敦所忌，舉兵討之，奔至江南，敗死。}\textbf{明旦，報仲智，仲智狼狽來，始入戶，刁下牀對之大泣，說伯仁昨危急之狀，仲智手批之，刁為辟易於戶側，既前，都不問病，直云：「君在中朝，與和長輿齊名，那與佞人刁協有情？」逕便出。}

\subsection*{28}

\textbf{王含作廬江郡，貪濁狼籍，王敦護其兄，故於眾坐稱：「家兄在郡定佳，廬江人士咸稱之。」時何充為敦主簿，在坐，正色曰：「充即廬江人，所聞異於此。」敦默然，旁人為之反側，充晏然，神意自若。}{\footnotesize \textbf{中興書}曰王敦以震主之威，收羅賢儁，辟充為主簿，充知敦有異志，逡巡疏外，及敦稱含有惠政，一坐畏敦，撃節而已，充獨抗之，其時眾人為之失色，由是忤敦，出為東海王文學。}

\subsection*{29}

\textbf{顧孟著嘗以酒勸周伯仁，伯仁不受，顧因移勸柱，而語柱曰：「詎可便作棟梁自遇？」周得之欣然，遂為衿契。}{\footnotesize \textbf{徐廣晉紀}曰顧顯，字孟著，吳郡人，驃騎榮兄子，少有重名，泰興中為騎郎，蚤卒，時為悼惜之。}

\subsection*{30}

\textbf{明帝在西堂，會諸公飲酒，未大醉，帝問：「今名臣共集，何如堯舜時？」周伯仁為僕射，因厲聲曰：「今雖同人主，復那得等於聖治？」帝大怒，還內，作手詔滿一黃紙，遂付廷尉令收，因欲殺之，}{\footnotesize \textbf{按}明帝未即位，顗已為王敦所殺，此說非也。}\textbf{後數日，詔出周，群臣往省之，周曰：「近知當不死，罪不足至此。」}

\subsection*{31}

\textbf{王大將軍當下，時咸謂無緣爾，伯仁曰：「今主非堯舜，何能無過？且人臣安得稱兵以向朝廷？處仲狼抗剛愎，王平子何在？」}{\footnotesize \textbf{顗別傳}曰王敦討劉隗，時溫太真為東宮庶子，在承華門外，與顗相見，曰「大將軍此舉有在，義無有濫」，顗曰「君年少，希更事，未有人臣若此而不作亂，共相推戴數年而為此者乎？處仲狼抗而強忌，平子何在」。\textbf{晉陽秋}曰王澄為荊州，群賊並起，乃奔豫章，而恃其宿名，猶陵侮敦，敦使勇士路戎等搤而殺之。\textbf{裴子}曰平子從荊州下，大將軍伺欲殺之，而平子左右有二十人，甚健，皆持鐵楯馬鞭，平子恆持玉枕，大將軍乃犒荊州文武，二十人積飲食，皆不能動，乃借平子玉枕，便持下牀，平子手引大將軍帶絕，與力士鬬甚苦，乃得上屋上，久許而死。}

\subsection*{32}

\textbf{王敦既下，住船石頭，欲有廢明帝意，賓客盈坐，敦知帝聰明，欲以不孝廢之，毎言帝不孝之狀，而皆云「溫太真所說，溫嘗為東宮率，後為吾司馬，甚悉之」，須臾，溫來，敦便奮其威容，問溫曰：「皇太子作人何似？」溫曰：「小人無以測君子。」敦聲色並厲，欲以威力使從己，乃重問溫：「太子何以稱佳？」溫曰：「鉤深致遠，蓋非淺識所測，然以禮侍親，可稱為孝。」}{\footnotesize \textbf{劉謙之晉紀}曰敦欲廢明帝，言於眾曰「太子子道有虧，溫司馬昔在東宮悉其事」，嶠既正言，敦忿而愧焉。}

\subsection*{33}

\textbf{王大將軍既反，至石頭，周伯仁往見之，謂周曰：「卿何以相負？」對曰：「公戎車犯正，下官忝率六軍，而王師不振，以此負公。」}{\footnotesize \textbf{晉陽秋}曰王敦既下，六軍敗績，顗長史郝嘏及左右文武勸顗避難，顗曰「吾備位大臣，朝廷傾撓，豈可草間求活，投身胡虜邪」，乃與朝士詣敦，敦曰「近日戰有餘力不」，對曰「恨力不足，豈有餘邪」。}

\subsection*{34}

\textbf{蘇峻既至石頭，百僚奔散，}{\footnotesize \textbf{王隱晉書}曰峻，字子高，長廣掖人，少有才學，仕郡主簿，舉孝廉，值中原亂，招合流舊六千餘家，結壘本縣，宣示王化，收葬枯骨，遠近感其恩義，咸共宗焉，討王敦有功，封公，遷歷陽太守，峻外營將表曰「鼓自鳴」，峻自斫鼓曰「我鄉里時，有此則空城」，有頃，詔書徵峻，峻曰「臺下云我反，反豈得活邪？我寧山頭望廷尉，不能廷尉望山頭」，乃作亂。\textbf{晉陽秋}曰峻率眾二萬，濟自橫江，至於蔣山，王師敗績。}\textbf{唯侍中鍾雅獨在帝側，或謂鍾曰：「見可而進，知難而退，古之道也，君性亮直，必不容於寇讎，何不用隨時之宜，而坐待其弊邪？」鍾曰：「國亂不能匡，君危不能濟，而各遜遁以求免，吾懼董狐將執簡而進矣。」}

\subsection*{35}

\textbf{庾公臨去，顧語鍾後事，深以相委，鍾曰：「棟折榱崩，誰之責邪？」庾曰：「今日之事，不容復言，卿當期克復之效耳。」鍾曰：「想足下不愧荀林父耳。」}{\footnotesize \textbf{春秋傳}曰楚莊王圍鄭，晉使荀林父率師救鄭，與楚戰於邲，晉師敗績，桓子歸，請死，晉平公將許之，士貞子諫而止，後林父敗赤狄於曲梁，賞桓子狄臣千室，亦賞士伯以瓜衍之田，曰「吾獲狄田，子之功也，微子，吾喪伯氏矣」。}

\subsection*{36}

\textbf{蘇峻時，孔群在橫塘為匡術所逼，王丞相保存術，}{\footnotesize \textbf{會稽後賢記}曰群，字敬休，會稽山陰人，祖竺，吳豫章太守，父奕，全椒令，群有智局，仕至御史中丞。\textbf{晉陽秋}曰匡術為阜陵令，逃亡無行，庾亮征蘇峻，術勸峻誅亮，遂與峻同反，後以宛城降。}\textbf{因眾坐戲語，令術勸酒，以釋橫塘之憾，群答曰：「德非孔子，厄同匡人，}{\footnotesize \textbf{家語}曰孔子之宋，匡簡子以甲士圍之，子路怒，奮戟將戰，孔子止之曰「夫詩書之不講，禮樂之不習，是丘之過也，若述先王之道而為咎者，非丘罪也，命也夫！歌，予和汝」，子路彈劍，孔子和之，曲三終，匡人解甲罷。}\textbf{雖陽和布氣，鷹化為鳩，至於識者，猶憎其眼。」}{\footnotesize \textbf{禮記月令}曰仲春之月，鷹化為鳩。\textbf{鄭玄}曰鳩，播穀也。\textbf{夏小正}曰鷹則為鳩，鷹也者，其殺之時也，鳩也者，非殺之時也，善變而之仁，故具之。}

\subsection*{37}

\textbf{蘇子高事平，}{\footnotesize \textbf{靈鬼志謠徵}曰明帝初，有謠曰「高山崩，石自破」，高山，峻也，碩，峻弟也，後諸公誅峻，碩猶據石頭，潰散而逃，追斬之。}\textbf{王、庾諸公欲用孔廷尉為丹陽，}{\footnotesize 孔坦。}\textbf{亂離之後，百姓彫弊，孔慨然曰：「昔肅祖臨崩，諸君親升御牀，並蒙眷識，共奉遺詔，孔坦疏賤，不在顧命之列，既有艱難，則以微臣為先，今猶俎上腐肉，任人膾截耳。」於是拂衣而去，諸公亦止。}{\footnotesize \textbf{按}王隱晉書「蘇峻事平，陶侃欲將坦上，用為豫章太守，坦辭母老不行，臺以為吳郡，吳郡多名族，而坦年少，乃授吳興內史」，不聞尹京。}

\subsection*{38}

\textbf{孔車騎與中丞共行，}{\footnotesize \textbf{孔愉別傳}曰愉，字敬康，會稽山陰人，初辟中宗參軍，討華軼有功，封餘不亭侯，愉少時嘗得一龜，放於餘不溪中，龜於路左顧者數過，及後鑄印，而龜左顧，更鑄猶如此，印師以聞，愉悟，取而佩焉，累遷尚書左僕射，贈車騎將軍。中丞，孔群也。}\textbf{在御道逢匡術，賓從甚盛，因往與車騎共語，中丞初不視，直云：「鷹化為鳩，眾鳥猶惡其眼。」術大怒，便欲刃之，車騎下車，抱術曰：「族弟發狂，卿為我宥之。」始得全首領。}

\subsection*{39}

\textbf{梅頤嘗有惠於陶公，後為豫章太守，有事，王丞相遣收之，侃曰：「天子富於春秋，萬機自諸侯出，王公既得錄，陶公何為不可放？」乃遣人於江口奪之，}{\footnotesize \textbf{晉諸公贊}曰頤，字仲真，汝南西平人，少以學隱退，而才實進止。\textbf{永嘉流人名}曰頤，領軍司馬，頤弟陶，字叔真。\textbf{鄧粲晉紀}曰初，有譖侃於王敦者，乃以從弟廙代侃為荊州，左遷侃廣州，侃文武距廙而求侃，敦聞大怒，及侃將蒞廣州，過敦，敦陳兵欲害侃，敦咨議參軍梅陶諫敦，乃止，厚禮而遣之。\textbf{王隱晉書}亦同。\textbf{按}二書所敘，則有惠於陶是梅陶，非頤也。}\textbf{頤見陶公，拜，陶公止之，頤曰：「梅仲真厀，明日豈可復屈邪？」}

\subsection*{40}

\textbf{王丞相作女伎，施設牀席，蔡公先在坐，不說而去，王亦不留。}{\footnotesize \textbf{蔡司徒別傳}曰謨，字道明，濟陽考城人，博學有識，避地江左，歷左光祿、錄尚書事、揚州刺史，薨，贈司空。}

\subsection*{41}

\textbf{何次道、庾季堅二人並為元輔，}{\footnotesize \textbf{晉陽秋}曰庾冰，字季堅，太尉亮之弟也，少有檢操，兄亮常器之，曰「吾家晏平仲」，累遷車騎將軍、江州刺史。}\textbf{成帝初崩，於時嗣君未定，何欲立嗣子，庾及朝議以外寇方強，嗣子沖幼，乃立康帝，}{\footnotesize \textbf{中興書}曰帝諱岳，字世同，成帝同母弟也，成帝崩，即位，年二十二。}\textbf{康帝登阼，會群臣，謂何曰：「朕今所以承大業，為誰之議？」何答曰：「陛下龍飛，此是庾冰之功，非臣之力，于時用微臣之議，今不覩盛明之世。」}{\footnotesize \textbf{晉陽秋}曰初，顯宗臨崩，庾冰議立長君，何充謂宜奉皇子，爭之不得，充不自安，求處外任，及冰出鎮武昌，充自京馳還，言於帝曰「冰不宜出，昔年陛下龍飛，使晉德再隆者，冰之勳也，臣無與焉」。}\textbf{帝有慙色。}

\subsection*{42}

\textbf{江僕射年少，王丞相呼與共棊，王手嘗不如兩道許，而欲敵道戲，試以觀之，江不即下，王曰：「君何以不行？」江曰：「恐不得爾。」}{\footnotesize \textbf{徐廣晉紀}曰江虨，字思玄，陳留人，博學知名，兼善弈，為中興之冠，累遷尚書左僕射、護軍將軍。}\textbf{傍有客曰：「此年少戲迺不惡。」王徐舉首曰：「此年少非惟圍棊見勝。」}{\footnotesize \textbf{范汪棊品}曰虨與王恬等，棊第一品，導第五品。}

\subsection*{43}

\textbf{孔君平疾篤，庾司空為會稽，省之，}{\footnotesize 庾冰。}\textbf{相問訊甚至，為之流涕，庾既下牀，孔慨然曰：「大丈夫將終，不問安國寧家之術，迺作兒女子相問。」庾聞，迴謝之，請其話言。}{\footnotesize \textbf{王隱晉書}曰坦方直而有雅望。}

\subsection*{44}

\textbf{桓大司馬詣劉尹，臥不起，桓彎彈彈劉枕，丸迸碎牀褥間，劉作色而起曰：「使君！如馨地寧可鬬戰求勝？」}{\footnotesize \textbf{中興書}曰溫曾為徐州刺史。沛國屬徐州，故呼溫使君。鬬戰者，以溫為將也。}\textbf{桓甚有恨容。}{\footnotesize 劉尹，真長，已見。}

\subsection*{45}

\textbf{後來年少多有道深公者，深公謂曰：「黃吻年少，勿為評論宿士，昔嘗與元明二帝、王庾二公周旋。」}{\footnotesize \textbf{高逸沙門傳}曰晉元、明二帝游心玄虛，託情道味，以賓友禮待法師，王公、庾公傾心側席，好同臭味也。}

\subsection*{46}

\textbf{王中郎年少時，}{\footnotesize 坦之已見。}\textbf{江虨為僕射，領選，欲擬之為尚書郎，有語王者，王曰：「自過江來，尚書郎正用第二人，何得擬我？」江聞而止。}{\footnotesize \textbf{按}王彪之別傳曰「彪之從伯導謂彪之曰『選曹舉汝為尚書郎，幸可作諸王佐邪』」，此知郎官，寒素之品也。}

\subsection*{47}

\textbf{王述轉尚書令，事行便拜，文度曰：「故應讓杜許。」藍田云：「汝謂我堪此不？」文度曰：「何為不堪？但克讓自是美事，恐不可闕。」藍田慨然曰：「既云堪，何為復讓？人言汝勝我，定不如我。」}{\footnotesize \textbf{述別傳}曰述常以為人之處世，當先量己而後動，義無虛讓，是以應辭便當固執，其貞正不踰皆此類。}

\subsection*{48}

\textbf{孫興公作庾公誄，文多託寄之辭，}{\footnotesize \textbf{綽集}載誄文曰咨予與公，風流同歸，擬量託情，視公猶師，君子之交，相與無私，虛中納是，吐誠悔非，雖實不敏，敬佩弦韋，永戢話言，口誦心悲。}\textbf{既成，示庾道恩，庾見，慨然送還之，曰：「先君與君，自不至於此。」}{\footnotesize 道恩，庾羲小字。\textbf{徐廣晉紀}曰羲，字叔和，太傅亮第三子，拔尚率到，位建威將軍、吳國內史。}

\subsection*{49}

\textbf{王長史求東陽，撫軍不用，}{\footnotesize 簡文。}\textbf{後疾篤，臨終，撫軍哀歎曰：「吾將負仲祖於此。」命用之，長史曰：「人言會稽王癡，真癡。」}{\footnotesize 王濛已見。}

\subsection*{50}

\textbf{劉簡作桓宣武別駕，後為東曹參軍，}{\footnotesize \textbf{劉氏譜}曰簡，字仲約，南陽人，祖喬，豫州刺史，父挺，潁川太守，簡仕至大司馬參軍。}\textbf{頗以剛直見疏，嘗聽訊，簡都無言，宣武問：「劉東曹何以不下意？」答曰：「會不能用。」宣武亦無怪色。}

\subsection*{51}

\textbf{劉真長、王仲祖共行，日旰未食，有相識小人貽其餐，肴案甚盛，真長辭焉，仲祖曰：「聊以充虛，何苦辭？」真長曰：「小人都不可與作緣。」}{\footnotesize 孔子稱「惟女子與小人為難養，近之則不遜，遠之則怨」，劉尹之意，蓋從此言也。}

\subsection*{52}

\textbf{王脩齡嘗在東山，甚貧乏，}{\footnotesize 司州已見。}\textbf{陶胡奴為烏程令，}{\footnotesize 胡奴，陶範小字也。\textbf{陶侃別傳}曰範，字道則，侃第十子也，侃諸子中最知名，歷尚書、祕書監。\textbf{何法盛}以為第九子。}\textbf{送一船米遺之，卻不肯取，直答語：「王脩齡若飢，自當就謝仁祖索食，不須陶胡奴米。」}

\subsection*{53}

\textbf{阮光祿}{\footnotesize 阮裕已見。}\textbf{赴山陵，至都，不往殷、劉許，過事便還，諸人相與追之，阮亦知時流必當逐己，乃遄疾而去，至方山不相及，}{\footnotesize \textbf{中興書}曰裕終日頽然，無所錯綜，而物自宗之。}\textbf{劉尹時索會稽，乃歎曰：「我入，當泊安石渚下耳，不敢復近思曠傍，伊便能捉杖打人，不易。」}

\subsection*{54}

\textbf{王、劉與桓公共至覆舟山看，酒酣後，劉牽腳加桓公頸，桓公甚不堪，舉手撥去，既還，王長史語劉曰：「伊詎可以形色加人不？」}{\footnotesize \textbf{溫別傳}曰溫有豪邁風氣也。}

\subsection*{55}

\textbf{桓公問桓子野：「謝安石料萬石必敗，何以不諫？」}{\footnotesize 子野，桓伊小字也。\textbf{續晉陽秋}曰伊，字叔夏，譙國銍人，父景，護軍將軍，伊少有才藝，又善聲律，加以標悟省率，為王濛、劉惔所知，累遷豫州刺史，贈右將軍。}\textbf{子野答曰：「故當出於難犯耳。」桓作色曰：「萬石撓弱凡才，有何嚴顏難犯？」}

\subsection*{56}

\textbf{羅君章曾在人家，主人令與坐上客共語，答曰：「相識已多，不煩復爾。」}{\footnotesize \textbf{羅府君別傳}曰含，字君章，桂陽耒陽人，蓋楚熊姓之後，啓土羅國，遂氏族焉，後寓湘境，故為桂陽人，含，臨海太守彥曾孫、滎陽太守緩少子也，桓宣武辟為別駕，以官廨諠擾，於城西池小洲上立茅茨，伐木為牀，織葦為席，布衣蔬食，晏若有餘，桓公嘗謂眾坐曰「此自江左之清秀，豈惟荊楚而已」，累遷散騎常侍、廷尉、長沙相，致仕中散大夫，門施行馬，含自在官舍，有一白雀棲集堂宇，及致仕還家，階庭忽蘭菊挺生，豈非至行之徵邪。}

\subsection*{57}

\textbf{韓康伯病，拄杖前庭消搖，}{\footnotesize 韓伯已見。}\textbf{見諸謝皆富貴，轟隱交路，歎曰：「此復何異王莽時？」}{\footnotesize \textbf{漢書}曰王莽宗族凡十侯、五大司馬，外戚莫盛焉。}

\subsection*{58}

\textbf{王文度為桓公長史，桓為兒求王女，王許咨藍田。}{\footnotesize 王坦之、王述並已見。}\textbf{既還，藍田愛念文度，雖長大猶抱著厀上，文度因言桓求己女婚，藍田大怒，排文度下厀，曰：「惡見文度已復癡，畏桓溫面？兵，那可嫁女與之？」文度還報云：「下官家中先得婚處。」桓公曰：「吾知矣，此尊府君不肯耳。」後桓女遂嫁文度兒。}{\footnotesize \textbf{王氏譜}曰坦之子愷，娶桓溫第二女，字伯子。\textbf{中興書}曰愷，字茂仁，歷吳國內史、丹陽尹，贈太常。}

\subsection*{59}

\textbf{王子敬數歲時，嘗看諸門生樗蒲，見有勝負，因曰：「南風不競。」}{\footnotesize \textbf{春秋傳}曰楚伐鄭，師曠曰「不害，吾驟歌南風，南風不競，多死聲，楚必無功」。\textbf{杜預}曰歌者吹律，以詠八風，南風音微，故曰不競也。}\textbf{門生輩輕其小兒，迺曰：「此郎亦管中窺豹，時見一斑。」子敬瞋目曰：「遠慙荀奉倩，近愧劉真長。」遂拂衣而去。}{\footnotesize 荀、劉已見。}

\subsection*{60}

\textbf{謝公聞羊綏佳，致意令來，終不肯詣，}{\footnotesize \textbf{羊氏譜}曰綏，字仲彥，太山人，父楷，尚書郎，綏仕至中書侍郎。}\textbf{後綏為太學博士，因事見謝公，公即取以為主簿。}

\subsection*{61}

\textbf{王右軍與謝公詣阮公，}{\footnotesize 阮思曠也。}\textbf{至門語謝：「故當共推主人。」謝曰：「推人正自難。」}

\subsection*{62}

\textbf{太極殿始成，}{\footnotesize \textbf{徐廣晉紀}曰孝武寧康二年，尚書令王彪之等啓改作新宮，太元三年二月，內外軍六千人始營築，至七月而成，太極殿高八丈，長二十七丈，廣十丈，尚書謝萬監視，賜爵關內侯，大匠毛安之，關中侯。}\textbf{王子敬時為謝公長史，謝送版，使王題之，王有不平色，語信云：「可擲著門外。」謝後見王曰：「題之上殿何若？昔魏朝韋誕諸人，亦自為也。」王曰：「魏阼所以不長。」謝以為名言。}{\footnotesize \textbf{宋明帝文章志}曰太元中，新宮成，議者欲屈王獻之題榜，以為萬代寶，謝安與王語次，因及魏時起陵雲閣忘題榜，乃使韋仲將縣梯上題之，比下，鬚髮盡白，裁餘氣息，還語子弟云「宜絕楷法」，安欲以此風動其意，王解其旨，正色曰「此奇事，韋仲將魏朝大臣，寧可使其若此？有以知魏德之不長」，安知其心，迺不復逼之。}

\subsection*{63}

\textbf{王恭欲請江盧奴為長史，晨往詣江，江猶在帳中，王坐，不敢即言，良久乃得及，江不應，}{\footnotesize 盧奴，江敳小字也。\textbf{晉安帝紀}曰敳，字仲凱，濟陽人，祖正，散騎常侍，父虨，僕射，並以義正器素，知名當世，敳歷位內外，簡退著稱，歷黃門侍郎、驃騎咨議。}\textbf{直喚人取酒，自飲一盌，又不與王，王且笑且言：「那得獨飲？」江云：「卿亦復須邪？」更使酌與王，王飲酒畢，因得自解去，未出戶，江歎曰：「人自量，固為難。」}{\footnotesize \textbf{宋書}曰敳即湘州江夷之父也，夷，字茂遠，湘州刺史。}

\subsection*{64}

\textbf{孝武問王爽：「卿何如卿兄？」王答曰：「風流秀出，臣不如恭，忠孝亦何可以假人。」}{\footnotesize \textbf{中興書}曰爽忠孝正直，烈宗崩，王國寶夜開門入，為遺詔，爽為黃門郎，距之曰「大行晏駕，太子未立，敢有先入者斬」，國寶懼，乃止。}

\subsection*{65}

\textbf{王爽與司馬太傅飲酒，太傅醉，呼王為小子，王曰：「亡祖長史，與簡文皇帝為布衣之交，亡姑亡姊，伉儷二宮，何小子之有？」}{\footnotesize \textbf{中興書}曰王濛女諱穆之，為哀帝皇后，王蘊女諱法惠，為孝武皇后。}

\subsection*{66}

\textbf{張玄與王建武先不相識，}{\footnotesize 張玄已見。建武，王忱也。\textbf{晉安帝紀}曰忱初作荊州刺史，後為建武將軍。}\textbf{後遇於范豫章許，范令二人共語，}{\footnotesize 范甯已見。}\textbf{張因正坐斂衽，王孰視良久，不對，張大失望，便去，范苦譬留之，遂不肯住，范是王之舅，}{\footnotesize \textbf{王氏譜}曰王坦之娶順陽郡范汪女，名蓋，即甯妹也，生忱。}\textbf{乃讓王曰：「張玄，吳士之秀，亦見遇於時，而使至於此，深不可解。」王笑曰：「張祖希若欲相識，自應見詣。」范馳報張，張便束帶造之，遂舉觴對語，賓主無愧色。}