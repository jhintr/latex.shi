\chapter{鄘柏舟詁訓傳第四}

\begin{quoting}\textbf{釋文}鄭云「紂都以南曰鄘」，王云「王城以西曰鄘也」。\end{quoting}

\section{柏舟}

%{\footnotesize 二章、章七句}

\textbf{柏舟，共姜自誓也。衛世子共伯蚤死，其妻守義，父母欲奪而嫁之，誓而弗許，故作是詩以絕之。}{\footnotesize 共伯，僖侯之世子。}

\textbf{汎彼柏舟，在彼中河。}{\footnotesize 興也。中河，河中。箋云舟在河中，猶婦人之在夫家，是其常處。}\textbf{髧彼兩髦，實維我儀。}{\footnotesize 髧，兩髦之貌。髦者，髮至眉，子事父母之飾。儀，匹也。箋云兩髦之人謂共伯也，實是我之匹，故我不嫁也。禮，世子昧爽而朝，亦櫛纚筓緫拂髦冠緌纓。}\textbf{之死矢靡它。}{\footnotesize 矢誓、靡無、之至也。至己之死，信無它心。}\textbf{母也天只，不諒人只。}{\footnotesize 諒，信也。母也天也，尚不信我。天，謂父也。}

\begin{quoting}髧 \texttt{dàn}，齊詩韓詩作紞，玉篇「髧，垂髮貌」。實，同寔，是也。儀 \texttt{é}，同偶。釋文「諒，本亦作亮」。\end{quoting}

\textbf{汎彼柏舟，在彼河側。髧彼兩髦，實維我特。}{\footnotesize 特，匹也。}\textbf{之死矢靡慝。}{\footnotesize 慝，邪也。}\textbf{母也天只，不諒人只。}

\begin{quoting}\textbf{馬瑞辰}特訓獨，又訓匹者，皆以相反為義也。慝 \texttt{tè}，同忒，說文「忒，更也」。\end{quoting}

\section{牆有茨}

%{\footnotesize 三章、章六句}

\textbf{牆有茨，衛人刺其上也。公子頑通乎君母，國人疾之而不可道也。}{\footnotesize 宣公卒，惠公幼，其庶兄頑烝於惠公之母，生子五人，齊子、戴公、文公、宋桓夫人、許穆夫人。}

\begin{quoting}魯詩說「衛宣姜亂及三世，至戴公而後寧」。\end{quoting}

\textbf{牆有茨，不可埽也。}{\footnotesize 興也。牆，所以防非常。茨，蒺藜也。欲埽去之，反傷牆也。箋云國君以禮防制一國，今其宮內有淫昏之行者，猶牆之生蒺藜。}\textbf{中冓之言，不可道也。}{\footnotesize 中冓，內冓也。箋云內冓之言，謂宮中所冓成頑與夫人淫昏之語。}\textbf{所可道也，言之醜也。}{\footnotesize 於君醜也。}

\begin{quoting}\textbf{陳奐}中冓與牆對稱，牆為宮牆，則中冓當為宮中之室。\end{quoting}

\textbf{牆有茨，不可襄也。}{\footnotesize 襄，除也。}\textbf{中冓之言，不可詳也。}{\footnotesize 詳，審也。}\textbf{所可詳也，言之長也。}{\footnotesize 長，惡長也。}

\textbf{牆有茨，不可束也。}{\footnotesize 束而去之。}\textbf{中冓之言，不可讀也。}{\footnotesize 讀，抽也。箋云抽，猶出也。}\textbf{所可讀也，言之辱也。}{\footnotesize 辱，辱君也。}

\begin{quoting}\textbf{王先謙}束是總集之義，總聚而去之，言其淨盡也，較埽、襄義又進。\textbf{胡承珙}蓋道者約言之，詳者多言之，讀者反覆言之。\end{quoting}

\section{君子偕老}

%{\footnotesize 三章、一章七句、一章九句、一章八句}

\textbf{君子偕老，刺衛夫人也。夫人淫亂，失事君子之道，故陳人君之德、服飾之盛，宜與君子偕老也。}{\footnotesize 夫人，宣公夫人，惠公之母也。人君，小君也，或者小字誤作人耳。}

\textbf{君子偕老，副筓六珈。}{\footnotesize 能與君子俱老，乃宜居尊位，服盛服也。副者，后夫人之首飾，編髮為之。筓，衡筓、珈筓，飾之最盛者，所以別尊卑。箋云珈之言加也，副既筓而加飾，如今步搖上飾，古之制所有未聞。}\textbf{委委佗佗，如山如河，}{\footnotesize 委委者，行可委曲從迹也。佗佗者，德平易也。山無不容，河無不潤。}\textbf{象服是宜。}{\footnotesize 象服，尊者所以為飾。箋云象服者，謂揄翟、闕翟也，人君之象服，則舜所云「予欲觀古人之象，日月星辰」之屬。}\textbf{子之不淑，云如之何。}{\footnotesize 有子若是，何謂不善乎。箋云子乃服飾如是，而為不善之行，於禮當如之何，深疾之。}

\begin{quoting}說文「筓，簪也」。委委佗佗，應作委佗委佗。象服，褘衣，說文「褘，王后之服」。\end{quoting}

\textbf{玼兮玼兮，其之翟也。}{\footnotesize 玼，鮮盛貌。褕翟、闕翟，羽飾衣也。箋云侯伯夫人之服，自褕翟而下，如王后焉。}\textbf{鬒髮如雲，不屑髢也。}{\footnotesize 鬒，黑髮也。如雲，言美長也。屑，潔也。箋云髢，髲也。不潔者不用髲為善。}\textbf{玉之瑱也，象之揥也。}{\footnotesize 瑱，塞耳也。揥，所以摘髮也。}\textbf{揚且之晳也。}{\footnotesize 揚，眉上廣。皙，白皙。}\textbf{胡然而天也，胡然而帝也。}{\footnotesize 尊之如天，審諦如帝。箋云胡，何也。帝，五帝也。何由然女見尊敬如天帝乎，非由衣服之盛、顏色之莊與，反為淫昏之行。}

\begin{quoting}\textbf{朱熹}翟衣，祭服。鬒 \texttt{zhěn}，說文引詩作㐱，稠髮也。髢 \texttt{dì}，三家詩作鬄，說文「鬄，髲也，髲，益髮也」。瑱 \texttt{tiàn}，說文「以玉充耳也」。揥 \texttt{tì}，搔首、搔頭也。\textbf{馬瑞辰}按清揚皆美貌之稱，野有蔓草詩「清揚婉兮、婉如清揚」，此泛言貌之美也，猗嗟詩「美目揚兮、美目清兮」，此專言目之美也，此詩「揚且之晳也」，晳謂色白，又曰「子之清揚，揚且之顏也」，則顏色之美皆可曰清揚矣。\textbf{陳奐}古而、如通用。\end{quoting}

\textbf{瑳兮瑳兮，其之展也。蒙彼縐絺，是紲袢也。}{\footnotesize 禮有展衣者，以丹縠為衣。蒙，覆也。絺之靡者為縐，是當暑袢延之服也。箋云后妃六服之次展衣，宜白，縐絺，絺之蹙蹙者，展衣，夏則裏衣縐絺，此以禮見於君及賓客之盛服也。展衣字誤，禮記作襢衣。}\textbf{子之清揚，揚且之顏也。}{\footnotesize 清，視清明也。揚，廣揚而顏角豐滿。}\textbf{展如之人兮，邦之媛也。}{\footnotesize 展，誠也。美女為媛。箋云媛者，邦人所依倚以為媛助也。疾宣姜有此盛服而以淫昏亂國，故云然。}

\begin{quoting}說文段注「玼之或體作瑳 \texttt{cuō}」。紲袢 \texttt{xiè pàn}，三家詩作褻，即內衣。\end{quoting}

\section{桑中}

%{\footnotesize 三章、章七句}

\textbf{桑中，刺奔也。衛之公室淫亂，男女相奔，至于世族在位相竊妻妾，期於幽遠，政散民流而不可止。}{\footnotesize 衛之公室淫亂，謂宣惠之世男女相奔，不待媒氏以禮會之也。世族在位，取姜氏、弋氏、庸氏者也。竊，盜也。幽遠，謂桑中之野。}

\textbf{爰采唐矣，沬之鄉矣。}{\footnotesize 爰，於也。唐，蒙菜名。沬，衛邑。箋云於何采唐，必沬之鄉，猶言欲為淫亂者，必之衛之都，惡衛為淫亂之主。}\textbf{云誰之思，美孟姜矣。}{\footnotesize 姜，姓也。言世族在位有是惡行。箋云淫亂之人誰思乎，乃思美孟姜。孟姜，列國之長女而思與淫亂，疾世族在位有是惡行也。}\textbf{期我乎桑中，要我乎上宮，送我乎淇之上矣。}{\footnotesize 桑中上宮，所期之地。淇，水名也。箋云此思孟姜之愛厚己也，與我期於桑中而要見我於上宮，其送我則於淇水之上。}

\begin{quoting}沬，亦作湏，衛都朝歌，商代稱妹邦、牧野，見泉水注，在今淇縣北。期，會也。要，邀也。\textbf{馬瑞辰}「孟子之滕，館于上宮」，趙岐章句曰「上宮，樓也」，古者宮室通稱，此上宮亦即樓耳。\end{quoting}

\textbf{爰采麥矣，沬之北矣。云誰之思，美孟弋矣。}{\footnotesize 弋，姓也。}\textbf{期我乎桑中，要我乎上宮，送我乎淇之上矣。}

\begin{quoting}沬北，即邶地也。\textbf{朱熹}弋，春秋或作姒，蓋杞女夏后氏之後。\end{quoting}

\textbf{爰采葑矣，沬之東矣。}{\footnotesize 箋云葑，蔓菁。}\textbf{云誰之思，美孟庸矣。}{\footnotesize 庸，姓也。}\textbf{期我乎桑中，要我乎上宮，送我乎淇之上矣。}

\begin{quoting}沬東，即鄘地也。\end{quoting}

\section{鶉之奔奔}

%{\footnotesize 二章、章四句}

\textbf{鶉之奔奔，刺衛宣姜也。衛人以為宣姜鶉鵲之不若也。}{\footnotesize 刺宣姜者，刺其與公子頑為淫亂行，不如禽鳥。}

\begin{quoting}左傳襄二十七年「伯有賦鶉之賁賁，趙孟曰『牀笫之言不踰閾，況在野乎，非使人之所得聞也』」。\end{quoting}

\textbf{鶉之奔奔，鵲之彊彊。}{\footnotesize 鶉則奔奔，鵲則彊彊然。箋云奔奔彊彊，言其居有常匹，飛則相隨之貌，刺宣姜與頑非匹偶。}\textbf{人之無良，我以為兄。}{\footnotesize 良，善也。兄，謂君之兄。箋云人之行無一善者，我君反以為兄，君謂惠公。}

\begin{quoting}奔奔、彊彊，齊詩魯詩作賁賁、姜姜。\end{quoting}

\textbf{鵲之彊彊，鶉之奔奔。人之無良，我以為君。}{\footnotesize 君，國小君。箋云小君，謂宣姜。}

\section{定之方中}

%{\footnotesize 三章、章七句}

\textbf{定之方中，美衛文公也。衛為狄所滅，東徙渡河，野處漕邑，齊桓公攘戎狄而封之，文公徙居楚丘，始建城市而營宮室，得其時制，百姓說之，國家殷富焉。}{\footnotesize 春秋閔公二年冬，狄人入衛，衛懿公及狄人戰于熒澤而敗，宋桓公迎衛之遺民渡河，立戴公以廬於漕，戴公立一年而卒，魯僖公二年，齊桓公城楚丘而封衛，於是文公立而建國焉。}

\textbf{定之方中，作于楚宮。}{\footnotesize 定營、宮室也。方中，昏正四方。楚宮，楚丘之宮，仲梁子曰「初立楚宮也」。箋云楚宮，謂宗廟也。定星昏中而正，於是可以營制宮室，故謂之營室。定昏中而正，謂小雪時，其體與東壁連正四方。}\textbf{揆之以日，作于楚室。}{\footnotesize 揆，度也。度日出、日入以正東西，南視定、北準極以正南北。室，猶宮也。箋云楚室，居室也。君子將營宮室，宗廟為先，廐庫為次，居室為後。}\textbf{樹之榛栗，椅桐梓漆，爰伐琴瑟。}{\footnotesize 椅，梓屬。箋云爰，曰也。樹此六木於宮者，曰其長大可伐以為琴瑟，言豫備也。}

\begin{quoting}定之方中，營室黃昏見於正南也，春秋僖二年「春王正月，城楚丘」，周之正月，夏十一月也，楚丘，在今滑縣東。于，三家詩作為，儀禮士冠禮鄭注「于，猶為也」。\textbf{馬瑞辰}椅桐梓漆皆為琴瑟之用，若榛栗則無與於琴瑟也。\end{quoting}

\textbf{升彼虛矣，以望楚矣。望楚與堂，景山與京。}{\footnotesize 虛，漕虛也。楚丘有堂邑者。景山，大山。京，高丘也。箋云自河以東，夾於濟水，文公將徙，登漕之虛以望楚丘，觀其旁邑及其丘山，審其高下所依倚，乃後建國焉，慎之至也。}\textbf{降觀于桑。}{\footnotesize 地勢宜蠶，可以居民。}\textbf{卜云其吉，終然允臧。}{\footnotesize 龜曰卜。允信、臧善也。建國必卜之，故建邦能命龜、田能施命、作器能銘、使能造命、升高能賦、師旅能誓、山川能說、喪紀能誄、祭祀能語，君子能此九者，可謂有德音，可以為大夫也。}

\begin{quoting}\textbf{王先謙}景，當讀為憬，泮水傳「憬，遠行貌」，與上升望、下降觀相屬為義，毛訓大，於文不順。爾雅釋丘「絕高為之京」，郭注「為之者，人力所作也」。「其吉，終然允臧」卜辭也。\end{quoting}

\textbf{靈雨既零，命彼倌人。星言夙駕，說于桑田。}{\footnotesize 零，落也。倌人，主駕者。箋云靈，善也。星，雨止星見。夙，早也。文公於雨下，命主駕者「雨止，為我晨早駕」，欲往為辭說于桑田，教民稼穡，務農急也。}\textbf{匪直也人，}{\footnotesize 非徒庸君。}\textbf{秉心塞淵。}{\footnotesize 秉，操也。箋云塞，充實也。淵，深也。}\textbf{騋牝三千。}{\footnotesize 馬七尺曰騋。騋馬與牝馬也。箋云國馬之制，天子十有二閑，馬六種，三千四百五十六匹，邦國六閑，馬四種，千二百九十六匹，衛之先君兼邶鄘而有之而馬數過禮制，今文公滅而復興，徙而能富，馬有三千，雖非禮制，國人美之。}

\begin{quoting}釋文引韓詩「星，晴也」。說，同稅，史記索引「税駕，猶解駕，言休息也」。塞淵，見燕燕注。\end{quoting}

\section{蝃蝀}

%{\footnotesize 三章、章四句}

\textbf{蝃蝀，止奔也。衛文公能以道化其民，淫奔之耻，國人不齒也。}{\footnotesize 不齒者，不與相長稚。}

\textbf{蝃蝀在東，莫之敢指。}{\footnotesize 蝃蝀，虹也。夫婦過禮則虹氣盛，君子見戒而懼諱之，莫之敢指。箋云虹，天氣之戒，尚無敢指者，況淫奔之女，誰敢視之。}\textbf{女子有行，遠父母兄弟。}{\footnotesize 箋云行，道也。婦人生而有適人之道，何憂於不嫁而為淫奔之過乎，惡之甚。}

\begin{quoting}蝃蝀 \texttt{dì dòng}，魯詩作蝃作螮。\end{quoting}

\textbf{朝隮于西，崇朝其雨。}{\footnotesize 隮升、崇終也。從旦至食時為終朝。箋云朝有升氣於西方，終其朝則雨，氣應自然，以言婦人生而有適人之道，亦性自然。}\textbf{女子有行，遠兄弟父母。}

\begin{quoting}隮 \texttt{jī}，周禮注「隮，虹也，詩云『朝隮于西』」。\textbf{陳啟源}螮蝀在東，暮虹也，朝隮于西，朝虹也，暮虹截雨，朝虹行雨，屢騐皆然，雖兒童婦女皆知也。\end{quoting}

\textbf{乃如之人也，懷昬姻也。}{\footnotesize 乃如是淫奔之人也。箋云懷，思也。乃如是之人思昏姻之事乎，言其淫奔之過惡之大。}\textbf{大無信也，不知命也。}{\footnotesize 不待命也。箋云淫奔之女大無貞潔之信，又不知昏姻當待父母之命，惡之也。}

\begin{quoting}\textbf{王先謙}懷，蓋壞之借字，左襄十四年傳「王室之不壞」，釋文「壞，本作懷」，荀子禮論篇「諸侯不敢壞」，史記禮書作懷，是其證。\end{quoting}

\section{相鼠}

%{\footnotesize 三章、章四句}

\textbf{相鼠，刺無禮也。衛文公能正其群臣而刺在位，承先君之化無禮儀也。}

\textbf{相鼠有皮，人而無儀。}{\footnotesize 相，視也。無禮儀者，雖居尊位，猶為闇昧之行。箋云儀，威儀也。視鼠有皮，雖處高顯之處，偷食苟得，不知廉耻，亦與人無威儀者同。}\textbf{人而無儀，不死何為。}{\footnotesize 箋云人以有威儀為貴，今反無之，傷化敗俗，不如其死，無所害也。}

\begin{quoting}何，魯詩作胡。\end{quoting}

\textbf{相鼠有齒，人而無止。}{\footnotesize 止，所止息也。箋云止，容止，孝經曰「容止可觀」。}\textbf{人而無止，不死何俟。}{\footnotesize 俟，待也。}

\begin{quoting}\textbf{王先謙}韓說曰「止，節，無禮節也」，凡有所自處自禁者皆謂之止，禮大學「在止於至善」注「止，猶自處也」，淮南時則訓「止獄訟」注「止，猶禁也」，是其證，故止訓節，而無止即無禮節也。\end{quoting}

\textbf{相鼠有體，人而無禮。}{\footnotesize 體，支體也。}\textbf{人而無禮，胡不遄死。}{\footnotesize 遄，速也。}

\begin{quoting}禮記禮運鄭注「言鼠之有身體，如人而無禮者矣」。胡，三家詩作何。\end{quoting}

\section{干旄}

%{\footnotesize 三章、章六句}

\textbf{干旄，美好善也。衛文公臣子多好善，賢者樂告以善道也。}{\footnotesize 賢者，時處士也。}

\begin{quoting}干旄，所以招賢也，\textbf{崔述}吾讀干旄之篇，而知衛之所以久存，良有由也。\end{quoting}

\textbf{孑孑干旄，在浚之郊。}{\footnotesize 孑孑，干旄貌。注旄於干首，大夫之旃也。浚，衛邑。古者臣有大功，世其官邑。郊外曰野。箋云周禮「孤卿建旃，大夫建物」，首皆注旄焉。時有建此旄來至浚之郊，卿大夫好善也。}\textbf{素絲紕之，良馬四之。}{\footnotesize 紕，所以織組也，緫紕於此，成文於彼，願以素絲紕組之法御四馬也。箋云素絲者以為縷，以縫紕旌旗之旒縿，或以維持之。浚郊之賢者既識卿大夫建旄而來，又識其乘善馬。四之者，見之數也。}\textbf{彼姝者子，何以畀之。}{\footnotesize 姝，順貌。畀，予也。箋云時賢者既說此卿大夫有忠順之德，又欲以善道與之，心誠愛厚之至。}

\begin{quoting}說文「孑 \texttt{jié}，無又臂也」，段注「引伸之，凡特立為孑」。干，三家詩作竿。\textbf{酈道元}浚城距楚丘只二十里。\textbf{郝懿行}是衣裳緣邊俱曰紕也。\textbf{王念孫}四馬，大夫以備贈遺者，下文或五或六，隨所見言之，不專是自乘，左昭十六年傳，鄭六卿餞韓宣子於郊，宣子皆獻馬焉，是以馬贈遺，古有是禮。\textbf{孔廣森}四之、五之、六之，不當以轡為解，乃聘賢者用馬為禮，轉益其庶且多也，左傳王賜虢公晉侯馬五匹、楚棄疾遺鄭子皮馬六匹，皆不必成乘，故或五或六也。\end{quoting}

\textbf{孑孑干旟，在浚之都。}{\footnotesize 鳥隼曰旟。下邑曰都。箋云周禮「州里建旟」，謂州長之屬。}\textbf{素絲組之，良馬五之。}{\footnotesize 緫以素絲而成組也。驂馬五轡。箋云以素絲縷縫組於旌旗以為之飾。五之者，亦謂五見之也。}\textbf{彼姝者子，何以予之。}

\begin{quoting}爾雅釋天「錯革鳥曰旟」，孫炎「錯，置也，革，急也，畫急疾之鳥於縿也」。\textbf{陳奐}周制，鄉、遂之外置都、鄙，都為畿疆之境名。\end{quoting}

\textbf{孑孑干旌，在浚之城。}{\footnotesize 析羽為旌。城，都城也。}\textbf{素絲祝之，良馬六之。}{\footnotesize 祝，織也。四馬六轡。箋云祝，當作屬，屬，著也。六之者，亦謂六見之也。}\textbf{彼姝者子，何以告之。}

\begin{quoting}左傳定九年「竿旄『何以告之』，取其忠也」，杜注「取其中心願吿人以善道也」。\end{quoting}

\section{載馳}

%{\footnotesize 五章、一章六句、二章章四句、一章六句、一章八句}

\textbf{載馳，許穆夫人作也，閔其宗國顛覆，自傷不能救也。衛懿公為狄人所滅，國人分散，露於漕邑，許穆夫人閔衛之亡，傷許之小，力不能救，思歸唁其兄，又義不得，故賦是詩也。}{\footnotesize 滅者，懿公死也，君死於位曰滅。露於漕邑者，謂戴公也。懿公死，國人分散，宋桓公迎衛之遺民渡河，處之於漕邑而立戴公焉。戴公與許穆夫人俱公子頑烝於宣姜所生也。男子先生曰兄。}

\textbf{載馳載驅，歸唁衛侯。}{\footnotesize 載，辭也。弔失國曰唁。箋云載之言則也。衛侯，戴公也。}\textbf{驅馬悠悠，言至于漕。}{\footnotesize 悠悠，遠貌。漕，衛東邑。箋云夫人願御者驅馬悠悠乎，我欲至於漕。}\textbf{大夫跋涉，我心則憂。}{\footnotesize 草行曰跋，水行曰涉。箋云跋涉者，衛大夫來告難於許時。}

\textbf{既不我嘉，不能旋反。}{\footnotesize 不能旋反我思也。箋云既盡、嘉善也。言許人盡不善我欲歸唁兄。}\textbf{視爾不臧，我思不遠。}{\footnotesize 不能遠衛也。箋云爾，女，女許人也。臧，善也。視女不施善道救衛。}

\begin{quoting}視，比也、效也。爾，韓詩作我。\end{quoting}

\textbf{既不我嘉，不能旋濟。}{\footnotesize 濟，止也。}\textbf{視爾不臧，我思不閟。}{\footnotesize 閟，閉也。}

\begin{quoting}閟 \texttt{bì}。\end{quoting}

\textbf{陟彼阿丘，言采其蝱。}{\footnotesize 偏高曰阿丘。蝱，貝母也。升至偏高之丘采其蝱者，將以療疾。箋云升丘采貝母，猶婦人之適異國，欲得力助安宗國也。}\textbf{女子善懷，亦各有行。}{\footnotesize 行，道也。箋云善，猶多也。懷，思也。女子之多思者有道，猶升丘采蝱也。}\textbf{許人尤之，眾稺且狂。}{\footnotesize 尤，過也。是乃眾幼稺且狂進，取一槩之義。箋云許人，許大夫也。過之者，過夫人之欲歸唁其兄。}

\begin{quoting}蝱 \texttt{méng}，魯詩作莔。論語「不尤人」，鄭注「尤，非也」。眾，\textbf{王引之}與終通用，既也。\end{quoting}

\textbf{我行其野，芃芃其麥。}{\footnotesize 願行衛之野，麥芃芃然方盛長。箋云麥芃芃者，言未收刈，民將困也。}\textbf{控于大邦，誰因誰極。}{\footnotesize 控引、極至也。箋云今衛侯之欲求援引之力助於大國之諸侯，亦誰因乎，由誰至乎。閔之，故欲歸問之。}\textbf{大夫君子，無我有尤。}{\footnotesize 箋云君子，國中賢者。無我有尤，無過我也。}\textbf{百爾所思，不如我所之。}{\footnotesize 不如我所思之篤厚也。箋云爾，女，女眾大夫君子也。}

\begin{quoting}芃 \texttt{péng}。\textbf{馬瑞辰}韓詩曰「控，赴也」是也，既夕注「赴，走吿也」，控于大邦即謂走吿于大邦耳，襄八年左傳云「無所控告」，今世興訟者猶稱控告，控告即赴吿也。\textbf{陳奐}至者，當讀如「申包胥以秦師至」。無，毋也。有，又也。\end{quoting}

%\begin{flushright}鄘國十篇、三十章、百七十六句\end{flushright}