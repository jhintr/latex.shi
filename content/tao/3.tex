\chapter{卷之三\hspace{1ex}詩五言}

\section{始作鎮軍參軍經曲阿}

\textbf{弱齡寄事外，委懷在琴書。被褐欣自得，屢空\footnote{論語先進：回也其庶乎，屢空。}常晏如。時來茍冥會\footnote{李善：富貴榮寵，時之暫來也。}，踠轡憩通衢\footnote{李善：言屈長往之駕，息於通衢之中，通衢，仕路也。}。投策命晨裝，暫與園田疏。眇眇孤舟逝，綿綿歸思紆。我行豈不遙，登降千里餘。目倦川塗異，心念山澤居。望雲慚高鳥，臨水愧游魚。真想初在襟，誰謂形跡拘。聊且憑化遷，終返班生廬。}

\section{庚子歲五月中從都還阻風於規林二首}

\textbf{行行循歸路，計日望舊居。一欣侍溫顏，再喜見友于。鼓棹路崎曲，指景限西隅。江山豈不險，歸子念前塗。凱風負我心，戢枻\footnote{枻 \texttt{yì}：船槳。}守窮湖。高莽眇無界，夏木獨森疏。誰言客舟遠，近瞻百里餘。延目識南嶺\footnote{南嶺：指廬山。}，空歎將焉如。}

\textbf{自古歎行役，我今始知之。山川一何曠，巽坎難與期。崩浪聒天響，長風無息時。久遊戀所生，如何淹在茲。靜念園林好，人間良可辭。當年\footnote{當年：晉人多以壯年為當年，張華賦「惟幼眇之當年」是也。}詎有幾，縱心復何疑。}

\section{辛丑歲七月赴假還江陵夜行塗口}

\textbf{閑居三十載\footnote{三十載：當作三二載，即六年。}，遂與塵事冥。詩書敦宿好，林園無世情。如何捨此去，遙遙至南荊。叩枻新秋月，臨流別友生。涼風起將夕，夜景湛虛明。昭昭天宇闊，皛皛\footnote{皛皛 \texttt{xiǎo}：皎潔明亮。}川上平。懷役不遑寐，中宵尚孤征。商歌\footnote{淮南子道應訓：甯戚商歌車下，而桓公慨然而悟。言干祿也。}非吾事，依依在耦耕。投冠旋舊墟，不為好爵縈。養真衡茅下，庶以善自名。}

\section{癸卯歲始春懷古田舍二首}

\textbf{在昔聞南畝，當年竟未踐。屢空既有人，春興豈自免。夙晨裝吾駕，啟塗情已緬。鳥哢歡新節，泠風送餘善。寒草被荒蹊，地為罕人遠。是以植杖翁，悠然不復返。即理愧通識\footnote{魏晉之際，所謂通字，從後論之，每不為佳號，晉書傅玄傳「魏文慕通達而天下賤守節」，陶公所謂通識，殆即此流耳。}，所保\footnote{後漢書逸民傳：龐公者，劉表就候之，曰「夫保全一身，孰若保全天下乎」，龐公笑曰云云。}詎乃淺。}

\textbf{先師有遺訓，憂道不憂貧。瞻望邈難逮，轉欲患長勤。秉耒歡時務，解顏勸農人。平疇交遠風，良苗亦懷新。雖未量歲功，即事多所欣。耕種有時息，行者無問津\footnote{問津：案用孔子使子路問津典，言時無賢人過從也。}。日入相與歸，壺漿勞近鄰。長吟掩柴門，聊為隴畝民。}

\section{癸卯歲十二月中作與從弟敬遠}

\textbf{寢迹衡門下，邈與世相絕。顧眄莫誰知，荊扉晝常閉。淒淒歲暮風，翳翳經日雪。傾耳無希聲，在目皓已潔。勁氣侵襟袖，簞瓢謝屢設。蕭索空宇中，了無一可悅。歷覽千載書，時時見遺烈。高操非所攀，謬得固窮節。平津\footnote{平津：大道。}苟不由，棲遲詎為拙。寄意一言外，茲契誰能別。}

\section{乙巳歲三月為建威參軍使都經錢溪}

\textbf{我不踐斯境，歲月好已積。晨夕看山川，事事悉如昔。微雨洗高林，清飇矯雲翮。眷彼品物存，義風都未隔\footnote{趙泉山曰：此詩大旨，慶遇安帝光復大業，不失舊物也。}。伊余何為者，勉勵從茲役。一形似有制，素襟不可易。園田日夢想，安得久離析。終懷在壑舟，諒哉宜霜柏。}

\section{還舊居}

\textbf{疇昔家上京，六載去還歸。今日始復來，惻愴多所悲。阡陌不移舊，邑屋或時非。履歷周故居，鄰老罕復遺。步步尋往迹，有處特依依。流幻百年中，寒暑日相推。常恐大化盡，氣力不及衰\footnote{禮記王制：五十始衰。}。撥置且莫念，一觴聊可揮。}

\section{戊申歲六月中遇火}

\textbf{草廬寄窮巷，甘以辭華軒。正夏長風急，林室頓燒燔。一宅無遺宇，舫舟蔭門前。迢迢新秋夕，亭亭月將圓。果菜始復生，驚鳥尚未還。中宵竚遙念，一盼周九天。總髮抱孤介，奄出四十年。形迹憑化往，靈府長獨閑。貞剛自有質，玉石乃非堅。仰想東戶\footnote{困學紀聞引子思子曰：東戶季子之時，道上雁行而不拾遺，餘糧棲諸畝首。}時，餘糧宿中田。鼓腹無所思，朝起暮歸眠。既已不遇茲，且遂灌我園。}

\section{己酉歲九月九日}

\textbf{靡靡秋已夕，淒淒風露交。蔓草不復榮，園木空自凋。清氣澄餘滓，杳然天界高。哀蟬無留響，叢雁鳴雲霄。萬化相尋繹\footnote{尋繹：往復、更替。}，人生豈不勞。從古皆有沒，念之中心焦。何以稱我情，濁酒且自陶。千載非所知，聊以永今朝。}

\section{庚戌歲九月中於西田穫早稻}

\textbf{人生歸有道，衣食固其端。孰是都不營，而以求自安。開春理常業，歲功聊可觀。晨出肆微勤\footnote{後漢書周燮傳：下有陂田，常肆勤以自給。}，日入負禾還。山中饒霜露，風氣亦先寒。田家豈不苦，弗獲辭此難。四體誠乃疲，庶無異患干。盥濯息簷下，斗酒散㦗顏。遙遙沮溺心，千載乃相關。但願長如此，躬耕非所歎。}

\section{丙辰歲八月中於下潠田舍穫}

\textbf{貧居依稼穡，戮力東林隈。不言春作苦，常恐負所懷。司田眷有秋，寄聲與我諧。飢者歡初飽，束帶候鳴雞。揚檝越平湖，汎隨清壑迴。皭皭\footnote{皭：白貌。}荒山裏，猿聲閑且哀。悲風愛靜夜，林鳥喜晨開。曰余作此來，三四星火頹\footnote{星火：火星，言十二年矣。}。姿年逝已老，其事未云乖。遙謝荷蓧翁，聊得從君栖。}

\section{飲酒二十首\hspace{1ex}{\footnotesize 并序}}

\begin{quoting}余閑居寡歡，兼比夜已長，偶有名酒，無夕不飲，顧影獨盡，忽焉復醉，既醉之後，輒題數句自娛，紙墨遂多，辭無詮次，聊命故人書之，以為歡笑爾。\end{quoting}

\begin{quoting}\textbf{其一}\end{quoting}

\textbf{衰榮無定在，彼此更共之。邵生\footnote{史記蕭相國世家：召平，故秦東陵侯，秦破為布衣，貧，種瓜長安城東，瓜美，故世俗謂之東陵瓜。}瓜田中，寧似東陵時。寒暑有代謝，人道每如茲。達人解其會，逝將不復疑。忽與一觴酒，日夕歡相持。}

\begin{quoting}\textbf{其二}\end{quoting}

\textbf{積善云有報，夷叔在西山。善惡茍不應，何事空立言。九十行帶索\footnote{九十行帶索：榮啟期行年九十，鹿皮帶索，鼓琴而歌。}，飢寒況當年\footnote{當年：壯年。}。不賴固窮節，百世當誰傳。}

\begin{quoting}\textbf{其三}\end{quoting}

\textbf{道喪向千載，人人惜其情。有酒不肯飲，但顧世間名。所以貴我身，豈不在一生。一生復能幾，倏如流電驚。鼎鼎\footnote{禮記檀弓上：鼎鼎爾，則小人。注：鼎鼎，謂大舒。}百年內，持此欲何成。}

\begin{quoting}\textbf{其四}\end{quoting}

\textbf{栖栖失群鳥，日暮猶獨飛。徘徊無定止，夜夜聲轉悲。厲響思清晨，遠去何所依。因值孤生松，斂翮遙來歸。勁風無榮木，此蔭獨不衰。託身已得所，千載不相違。}

\begin{quoting}\textbf{其五}\end{quoting}

\textbf{結廬在人境，而無車馬喧。問君何能爾，心遠地自偏。採菊東籬下，悠然見南山。山氣日夕佳，飛鳥相與還。此中有真意，欲辨已忘言。}

\begin{quoting}\textbf{其六}\end{quoting}

\textbf{行止千萬端，誰知非與是。是非茍相形，雷同共譽毀。三季多此事，達士似不爾。咄咄俗中愚，且當從黃綺。}

\begin{quoting}\textbf{其七}\end{quoting}

\textbf{秋菊有佳色，裛露掇其英。汎此忘憂物，遠我遺世情。一觴雖獨進，杯盡壺自傾。日入群動息，歸鳥趨林鳴。嘯傲東軒下，聊復得此生。}

\begin{quoting}\textbf{其八}\end{quoting}

\textbf{青松在東園，眾草沒其姿。凝霜殄異類，卓然見高枝。連林人不覺，獨樹眾乃奇。提壺撫寒柯，遠望時復為。吾生夢幻間，何事紲塵羈。}

\begin{quoting}\textbf{其九}\end{quoting}

\textbf{清晨聞叩門，倒裳往自開。問子為誰歟，田父有好懷。壺漿遠見候，疑我與時乖。襤縷茅簷下，未足為高栖。一世皆尚同，願君汩其泥。深感父老言，禀氣寡所諧。紆轡誠可學，違己詎非迷。且共歡此飲，吾駕不可回。}

\begin{quoting}\textbf{其十}\end{quoting}

\textbf{在昔曾遠游，直至東海隅。道路迥且長，風波阻中塗。此行誰使然，似為飢所驅。傾身營一飽，少許便有餘。恐此非名計，息駕歸閑居。}

\begin{quoting}\textbf{其十一}\end{quoting}

\textbf{顏生稱為仁，榮公言有道。屢空不獲年，長飢至於老。雖留身後名，一生亦枯槁。死去何所知，稱心固為好。客養千金軀，臨化消其寶。裸葬\footnote{漢書楊王孫傳：及病且終，先令其子曰「吾欲臝葬，以反吾真，死則為布囊盛尸，入地七尺，既下，從足引脫其囊，以身親土」。}何必惡，人當解其表。}

\begin{quoting}\textbf{其十二}\end{quoting}

\textbf{長公\footnote{史記張釋之傳：其子曰張摯，字長公，官至大夫，免，以不能取容當世，故終身不仕。}曾一仕，壯節忽失時。杜門不復出，終身與世辭。仲理\footnote{後漢書儒林傳：楊倫，字仲理，為郡文學掾，志乖於時，遂去職，不復應州郡命，講授於大澤中，弟子至千餘人。}歸大澤，高風始在茲。一往便當已，何為復狐疑。去去當奚道，世俗久相欺。擺落悠悠談\footnote{晉書王導傳：悠悠之談，宜絕智者之口。}，請從余所之。}

\begin{quoting}\textbf{其十三}\end{quoting}

\textbf{有客常同止，趣舍邈異境。一士長獨醉，一夫終年醒。醒醉還相笑，發言各不領。規規\footnote{莊子秋水：規規然自失也。又荀子非十二子注：瞡瞡，小見之貌。}一何愚，兀傲差若穎。寄言酣中客，日沒燭當炳。}

\begin{quoting}\textbf{其十四}\end{quoting}

\textbf{故人賞我趣，挈壺相與至。班荊\footnote{左傳襄二十六年：班荊相與食，而言復故。}坐松下，數斟已復醉。父老雜亂言，觴酌失行次。不覺知有我，安知物為貴。悠悠迷所留，酒中有深味。}

\begin{quoting}\textbf{其十五}\end{quoting}

\textbf{貧居乏人工，灌木荒余宅。班班有翔鳥，寂寂無行跡。宇宙一何悠，人生少至百。歲月相催逼，鬢邊早已白。若不委窮達，素抱深可惜。}

\begin{quoting}\textbf{其十六}\end{quoting}

\textbf{少年罕人事，遊好在六經。行行向不惑，淹留遂無成。竟抱固窮節，飢寒飽所更。弊廬交悲風，荒草沒前庭。披褐守長夜，晨雞不肯鳴。孟公\footnote{劉龔，字孟公。高士傳：張仲蔚，平陵人，好詩賦，常居貧素，所處蓬蒿沒人，時人莫識，惟劉龔知之。}不在茲，終以翳吾情。}

\begin{quoting}\textbf{其十七}\end{quoting}

\textbf{幽蘭生前庭\footnote{晉書謝玄傳：安嘗戒約子姪，因曰「子弟亦何豫人事，而正欲使其佳」，玄曰「譬如芝蘭玉樹，欲使其生於庭階耳」，安悦。}，含薰待清風。清風脫然至，見別蕭艾\footnote{離騷：何昔日之芳草兮，今直為此蕭艾也。言惡草也。}中。行行失故路，任道或能通。覺悟當念還，鳥盡廢良弓。}

\begin{quoting}\textbf{其十八}\end{quoting}

\textbf{子雲性嗜酒，家貧無由得。時賴好事人，載醪祛所惑\footnote{漢書楊雄傳：家素貧，嗜酒，人希至其門，時有好事者載酒肴，從遊學。}。觴來為之盡，是諮無不塞。有時不肯言，豈不在伐國\footnote{漢書董仲舒傳：昔者魯公問柳下惠「吾欲伐齊，如何」，柳下惠曰「不可」，歸而有憂色曰「吾聞伐國不問仁人，此言何為至於我哉」？}。仁者用其心，何嘗失顯默。}

\begin{quoting}\textbf{其十九}\end{quoting}

\textbf{疇昔苦長飢，投耒去學仕。將養不得節，凍餒固纏己。是時向立年，志意多所恥。遂盡介然分\footnote{方望辭隗囂書：雖懷介然之節，欲潔去就之分。}，終死歸田里。冉冉星氣流，亭亭復一紀。世路廓悠悠，楊朱所以止\footnote{淮南子說林訓：楊子見逵路而哭之，為其可以南可以北。}。雖無揮金\footnote{張協咏二疏：揮金樂當年。言疏廣歸老事。}事，濁酒聊可恃。}

\begin{quoting}\textbf{其二十}\end{quoting}

\textbf{羲農去我久，舉世少復真。汲汲魯中叟，彌縫使其淳。鳳鳥雖不至，禮樂暫得新。洙泗輟微響，漂流逮狂秦。詩書復何罪，一朝成灰塵。區區諸老翁\footnote{湯注：似謂漢初伏生諸人。}，為事誠殷勤。如何絕世下，六籍無一親。終日馳車走，不見所問津。若復不快飲，空負頭上巾\footnote{何注：史言先生取頭上葛巾漉酒，還復著之。}。但恨多謬誤，君當恕醉人。}

\section{止酒}

\textbf{居止次城邑，逍遙自閑止。坐止高蔭下，步止蓽門裏。好味止園葵，大歡止稚子。平生不止酒，止酒情無喜。暮止不安寢，晨止不能起。日日欲止之，營衛止不理。徒知止不樂，未知止利己。始覺止為善，今朝真止矣。從此一止去，將止扶桑涘。清顏止宿容，奚止千萬祀。}

\section{述酒\hspace{1ex}{\footnotesize }}

\begin{quoting}儀狄造，杜康潤色之\end{quoting}

\textbf{重離照南陸\footnote{重離照南陸：言孝武帝在位。重離即重日，為昌字，孝武帝小字昌明。此詩原注「儀狄造，杜康潤色之」，蓋喻桓玄篡位在前，劉裕潤色於後也。}，鳴鳥聲相聞。秋草雖未黃，融風久已分。素礫皛修渚\footnote{素礫：白石，對玉而言。修渚：以長洲代指江陵。此言桓玄事。}，南嶽無餘雲\footnote{無餘雲：則王氣盡矣。}。豫章\footnote{豫章：指劉裕，義熙二年，裕封豫章郡公。}抗高門，重華固靈墳\footnote{重華：恭帝廢為零陵王，舜冢在零陵九疑，故云爾。固，但也，固靈墳，隱言恭帝之死。}。流淚抱中歎，傾耳聽司晨。神州獻嘉粟，西靈\footnote{西靈：當作四靈，劉裕受禪文有「四靈效徵」之語。}為我馴。諸梁董師旅，芊勝喪其身\footnote{諸梁、芊勝：即葉公、白公也，見左傳哀十六年。此指劉裕誅桓玄事，桓玄篡晉稱楚，裕亦楚人，故詩用楚事。}。山陽\footnote{山陽：漢獻帝廢為山陽公。}歸下國，成名猶不勤。卜生善斯牧\footnote{漢書卜式傳：式布衣草蹻而牧羊，上過其羊所，善之，式曰「非獨羊也，治民亦猶是也，以時起居，惡者輒去，毋令敗群」。言劉裕翦滅晉宗室也。}，安樂不為君\footnote{用劉賀臣安樂不盡忠言事，託言東晉臣僚不忠晉室。}。平王\footnote{平王：桓玄篡位，以安帝為平固王。}去舊京，峽中納遺薰\footnote{遺薰：用王子搜事，言劉裕弒君而立恭帝，見莊子讓王。}。雙陽\footnote{雙陽：重日，指孝武帝。}甫云育，三趾\footnote{三趾：三足烏，晉初以為代魏祥瑞，今則為宋瑞。}顯奇文。王子愛清吹，日中翔河汾\footnote{用王子晉年十七而死，喻劉裕主政十七年而晉亡。河汾，晉地也。}。朱公練九齒\footnote{朱公：陶自謂也。九齒：長生。}，閑居離世紛。峨峨西嶺\footnote{西嶺：即夷齊之西山。}內，偃息常所親。天容自永固，彭殤非等倫。}

\section{責子}

\begin{quoting}舒儼、宣俟、雍份、端佚、通佟凡五人，舒、宣、雍、端、通皆小名也。\end{quoting}

\textbf{白髮被兩鬢，肌膚不復實。雖有五男兒，總不好紙筆。阿舒已二八，懶惰故無匹。阿宣行志學，而不愛文術。雍端年十三，不識六與七。通子垂九齡，但覓梨與栗。天運茍如此，且進杯中物。}

\section{有會而作\hspace{1ex}{\footnotesize 并序}}

\begin{quoting}舊穀既沒，新穀未登，頗為老農，而值年災，日月尚悠，為患未已，登歲之功，既不可希，朝夕所資，煙火裁通，旬日已來，始念飢乏，歲云夕矣，慨然永懷，今我不述，後生何聞哉。\end{quoting}

\textbf{弱年逢家乏，老至更\footnote{更：經也。}長飢。菽麥實所羨，孰敢慕甘肥。惄如亞九飯，當暑厭寒衣。歲月將欲暮，如何辛苦悲。常善粥者心\footnote{禮記檀弓：齊大飢，黔敖為食於路，以待飢者而食之，有飢者蒙袂輯屨貿貿然來，黔敖左奉食、右執飲曰「嗟，來食」，揚其目而視之曰「予惟不食嗟來之食以至於斯也」，從而謝焉，終不食而死。}，深念蒙袂非。嗟來何足吝，徒沒空自遺。斯濫\footnote{論語衛靈公：君子固窮，小人窮斯濫矣。}豈攸志，固窮夙所歸。餒也已矣夫，在昔余多師。}

\section{蜡日}

\textbf{風雪送餘運\footnote{餘運：歲暮。}，無妨時已和。梅柳夾門植，一條有佳花。我唱爾言得，酒中適何多。未能明多少，章山\footnote{章山：鄣山，即石門山。}有奇歌。}

