\chapter{卷之四\hspace{1ex}詩五言}

\section{擬古九首}

\begin{quoting}\textbf{其一}\end{quoting}

\textbf{榮榮窗下蘭，密密堂前柳。初與君別時，不謂行當久。出門萬里客，中道逢嘉友。未言心相醉，不在接杯酒。蘭枯柳亦衰，遂令此言負。多謝諸少年，相知不中厚。意氣傾人命，離隔復何有。}

\begin{quoting}\textbf{其二}\end{quoting}

\textbf{辭家夙嚴駕，當往志無終\footnote{無終：代指田疇，疇字子泰，漢北平無終人，為幽州牧劉虞至長安奔問行在。}。問君今何行，非商復非戎。聞有田子泰，節義為士雄。斯人久已死，鄉里習其風。生有高世名，既沒傳無窮。不學狂馳子，直在百年中。}

\begin{quoting}\textbf{其三}\end{quoting}

\textbf{仲春遘時雨，始雷發東隅\footnote{仲春始雷：言劉裕二月舉義兵。}。眾蟄各潛駭，草木從橫舒。翩翩新來燕，雙雙入我廬。先巢故尚在，相將還舊居\footnote{四句言安帝先被遷尋陽，後復辟返京師。}。自從分別來，門庭日荒蕪。我心固匪石，君情定何如。}

\begin{quoting}\textbf{其四}\end{quoting}

\textbf{迢迢百尺樓，分明望四荒。暮作歸雲宅，朝為飛鳥堂。山河滿目中，平原獨茫茫。古時功名士，慷慨爭此場。一旦百歲後，相與還北邙。松柏為人伐，高墳互低昂。頹基無遺主，遊魂在何方。榮華誠足貴，亦復可憐傷。}

\begin{quoting}\textbf{其五}\end{quoting}

\textbf{東方有一士，被服常不完。三旬九遇食\footnote{說苑立節：子思居衛，貧甚，三旬而九食。}，十年著一冠。辛苦無此比，常有好容顏。我欲觀其人，晨去越河關。青松夾路生，白雲宿簷端。知我故來意，取琴為我彈。上絃驚別鶴，下絃操孤鸞。願留就君住，從今至歲寒。}

\begin{quoting}\textbf{其六}\end{quoting}

\textbf{蒼蒼谷中樹，冬夏常如茲。年年見霜雪，誰謂不知時\footnote{湯注：前四句興而比，以言吾有定見而不為談者所眩，似為白蓮社中人也。}。厭聞世上語，結友到臨淄。稷下多談士，指彼決吾疑。裝束既有日，已與家人辭。行行停出門，還坐更自思。不怨道里長，但畏人我欺。萬一不合意，永為世笑之。伊懷難具道，為君作此詩。}

\begin{quoting}\textbf{其七}\end{quoting}

\textbf{日暮天無雲，春風扇微和。佳人美清夜，達曙酣且歌。歌竟長歎息，持此感人多。皎皎雲間月，灼灼葉中華。豈無一時好，不久當如何。}

\begin{quoting}\textbf{其八}\end{quoting}

\textbf{少時壯且厲，撫劍獨行遊。誰言行遊近，張掖至幽州。飢食首陽薇，渴飲易水流。不見相知人，惟見古時丘。路邊兩高墳，伯牙與莊周。此士難再得，吾行欲何求。}

\begin{quoting}\textbf{其九}\end{quoting}

\textbf{種桑長江邊\footnote{桑為晉瑞，而江邊非種桑之地。}，三年\footnote{劉裕立恭帝於戊午，逼禪於庚申，凡三年。}望當採。枝條始欲茂，忽值山河改。柯葉自摧折，根株浮滄海\footnote{柯葉枝條，蓋指司馬休之之事。}。春蠶既無食，寒衣欲誰待。本不植高原，今日復何悔。}

\section{雜詩十二首}

\begin{quoting}\textbf{其一}\end{quoting}

\textbf{人生無根蒂，飄如陌上塵。分散逐風轉，此已非常身。落地為兄弟，何必骨肉親。得歡當作樂，斗酒聚比鄰。盛年不重來，一日難再晨。及時當勉勵，歲月不待人。}

\begin{quoting}\textbf{其二}\end{quoting}

\textbf{白日淪西河，素月出東嶺。遙遙萬里輝，蕩蕩空中景。風來入房戶，夜中枕席冷。氣變悟時易，不眠知夕永。欲言無予和，揮杯勸孤影。日月擲人去，有志不獲騁。念此懷悲悽，終曉不能靜。}

\begin{quoting}\textbf{其三}\end{quoting}

\textbf{榮華難久居，盛衰不可量。昔為三春蕖，今作秋蓮房。嚴霜結野草，枯悴未遽央\footnote{黃文煥：半死半生之況，尤為慘戚，未遽央三字，添得味長。}。日月有環周，我去不再陽。眷眷往昔時，憶此斷人腸。}

\begin{quoting}\textbf{其四}\end{quoting}

\textbf{丈夫志四海，我願不知老。親戚共一處，子孫還相保。觴絃肆朝日\footnote{朝日：當作朝夕。}，罇中酒不燥。緩帶盡歡娛，起晚眠常早。孰若當世士，冰炭滿懷抱。百年歸丘壟，用此空名道。}

\begin{quoting}\textbf{其五}\end{quoting}

\textbf{憶我少壯時，無樂自欣豫。猛志逸四海，騫翮思遠翥。荏苒歲月頹，此心稍已去。值歡無復娛，每每多憂慮。氣力漸衰損，轉覺日不如。壑舟\footnote{壑舟：喻時光飛逝。}無須臾，引我不得住。前塗當幾許，未知止泊處。古人惜寸陰，念此使人懼。}

\begin{quoting}\textbf{其六}\end{quoting}

\textbf{昔聞長老言，掩耳每不喜。奈何五十年，忽已親此事。求我盛年歡，一毫無復意。去去轉欲遠，此生豈再值。傾家持作樂，竟此歲月駛。有子不留金，何用身後置。}

\begin{quoting}\textbf{其七}\end{quoting}

\textbf{日月不肯遲，四時相催迫。寒風拂枯條，落葉掩長陌。弱質與運頹，玄鬢早已白。素標\footnote{素標：白髮。}插人頭，前塗漸就窄。家為逆旅舍\footnote{列子仲尼：處吾之家，如逆旅之舍。}，我如當去客。去去欲何之，南山有舊宅。}

\begin{quoting}\textbf{其八}\end{quoting}

\textbf{代耕\footnote{孟子萬章：下士與庶人同祿，祿足以代其耕也。}本非望，所業在田桑。躬親未曾替，寒餒常糟糠。豈期過滿腹，但願飽粳糧。御冬足大布，粗絺以應陽。正爾不能得，哀哉亦可傷。人皆盡獲宜，拙生失其方。理也可奈何，且為陶一觴。}

\begin{quoting}\textbf{其九}\end{quoting}

\textbf{遙遙從羇役，一心處兩端\footnote{黃文煥：身在途而心在家也。}。掩淚泛東逝，順流追時遷。日沒星與昴\footnote{星與昴：代指宵征，見詩小星。}，勢翳西山巔。蕭條隔天涯，惆悵念常飡。慷慨思南歸，路遐無由緣。關梁難虧替，絕音寄斯篇。}

\begin{quoting}\textbf{其十}\end{quoting}

\textbf{閑居執蕩志，時駛不可稽。驅役無停息，軒裳逝東崖。泛舟擬董司\footnote{擬：當作詣。董司：當指劉裕。}，寒氣激我懷。歲月有常御，我來淹已彌。慷慨憶綢繆，此情久已離。荏苒經十載，暫為人所羇。庭宇翳餘木，倏忽日月虧。}

\begin{quoting}\textbf{其十一}\end{quoting}

\textbf{我行未云遠，回顧慘風涼。春燕應節起，高飛拂塵梁。邊雁悲無所，代謝歸北鄉。離鵾鳴清池，涉暑經秋霜。愁人難為辭，遙遙春夜長。}

\begin{quoting}\textbf{其十二}\end{quoting}

\textbf{嫋嫋松標雀，婉孌柔童子。年始三五間，喬柯何可倚。養色含津氣，粲然有心理。}

\section{詠貧士七首}

\begin{quoting}\textbf{其一}\end{quoting}

\textbf{萬族各有託，孤雲獨無依。曖曖空中滅，何時見餘暉。朝霞開宿霧，眾鳥相與飛。遲遲出林翮，未夕復來歸。量力守故轍，豈不寒與飢。知音茍不存，已矣何所悲。}

\begin{quoting}\textbf{其二}\end{quoting}

\textbf{凄厲歲云暮，擁褐曝前軒。南圃無遺秀\footnote{遺秀：餘穗。}，枯條盈北園。傾壺絕餘瀝，闚竈不見煙。詩書塞座外，日昃不遑研。閑居非陳厄，竊有慍見言。何以慰吾懷，賴古多此賢。}

\begin{quoting}\textbf{其三}\end{quoting}

\textbf{榮叟老帶索，欣然方彈琴。原生納決履，清歌暢商音\footnote{韓詩外傳：原憲居魯，子貢往見之，原憲應門，振襟則肘見，納履則踵決，子貢曰「嘻！先生何病也」，憲曰「憲貧也，非病也，仁義之匿，車馬之節，憲不忍為也」，子貢慚，不辭而去，憲乃徐步曳杖，歌商頌而返，聲淪於天地，如出金石。}。重華去我久，貧士世相尋。弊襟不掩肘，藜羹常乏斟\footnote{墨子非儒：藜羹不糂 \texttt{sǎn}。呂覽引作斟。說文「糂，以米和羹也，古文糂從參」。晉書庾袞傳：歲大饑，藜羹不糝。}。豈忘襲輕裘，茍得非所欽。賜也徒能辯，乃不見吾心。}

\begin{quoting}\textbf{其四}\end{quoting}

\textbf{安貧守賤者，自古有黔婁。好爵吾不縈，厚饋吾不酬。一旦壽命盡，蔽覆仍不周。豈不知其極，非道故無憂。從來將千載，未復見斯儔。朝與仁義生，夕死復何求。}

\begin{quoting}\textbf{其五}\end{quoting}

\textbf{袁安困積雪，邈然不可干。阮公見錢入，即日棄其官。芻藁有常溫\footnote{古注：芻藁本供馬食，而貧者藉之以眠，故曰有常溫也。}，採莒\footnote{何綽：莒，疑作稆，採莒二字史傳常見。}足朝飡。豈不實辛苦，所懼非飢寒。貧富常交戰\footnote{韓非子：子夏曰「吾入見先王之義，出見富貴，二者交戰於胸」。}，道勝無戚顏。至德冠邦閭，清節映西關\footnote{邦閭、西關：分指袁安、阮公。}。}

\begin{quoting}\textbf{其六}\end{quoting}

\textbf{仲蔚\footnote{高士傳：張仲蔚者，平陵人也，隱身不仕，善屬文，好詩賦，常居窮素，所處蓬蒿沒人，時人莫識，唯劉龔知之。}愛窮居，遶宅生蒿蓬。翳然絕交游，賦詩頗能工。舉世無知者，止有一劉龔。此士胡獨然，實由罕所同。介焉安其業，所樂非窮通\footnote{莊子讓王：古之得道者，窮亦樂，通亦樂，所樂非窮通也。}。人事固以拙，聊得長相從。}

\begin{quoting}\textbf{其七}\end{quoting}

\textbf{昔在黃子廉，彈冠佐名州。一朝辭吏歸，清貧略難儔。年飢感仁妻，泣涕向我流。丈夫雖有志，固為兒女憂。惠孫一晤歎，腆贈竟莫酬。誰云固窮難，邈哉此前修。}

\section{詠二疏}

\textbf{大象轉四時，功成者自去。借問衰周來，幾人得其趣。游目漢廷中，二疏\footnote{二疏：疏廣為太子太傅，兄子受為太子少傅，宣帝時乞骸骨，送者車數百輛，歸鄉里，日令家供具設酒食，請族人與相娛樂。}復此舉。高嘯返舊居，長揖儲君傅。餞送傾皇朝，華軒盈道路。離別情所悲，餘榮何足顧。事勝感行人，賢哉豈常譽。厭厭閭里歡，所營非近務。促席延故老，揮觴道平素。問金終寄心\footnote{言因子孫託人問尚餘金有幾所，廣曰云云。}，清言曉未悟。放意樂餘年，遑恤身後慮。誰云其人亡，久而道彌著。}

\section{詠三良}

\textbf{彈冠乘通津，但懼時我遺。服勤盡歲月，常恐功愈微。忠情謬獲露，遂為君所私。出則陪文輿，入必侍丹帷。箴規嚮已從，計議初無虧。一朝長逝後，願言同此歸。厚恩固難忘，君命安可違。臨穴罔惟疑，投義志攸希。荊棘籠高墳，黃鳥聲正悲。良人不可贖，泫然沾我衣。}

\section{詠荊軻}

\textbf{燕丹善養士，志在報強嬴。招集百夫良，歲暮得荊卿。君子死知己，提劍出燕京。素驥鳴廣陌，慷慨送我行。雄髮指危冠，猛氣衝長纓。飲餞易水上，四座列群英。漸離擊悲筑，宋意唱高聲。蕭蕭哀風逝，淡淡寒波生。商音更流涕，羽奏壯士驚。心去知不歸，且有後世名。登車何時顧，飛蓋入秦庭。凌厲越萬里，逶迤過千城。圖窮事自至，豪主正怔營。惜哉劍術疏，奇功遂不成。其人雖已沒，千載有餘情。}

\section{讀山海經十三首}

\begin{quoting}\textbf{其一}\end{quoting}

\textbf{孟夏草木長，遶屋樹扶疏。眾鳥欣有託，吾亦愛吾廬。既耕亦已種，時還讀我書。窮巷隔深轍，頗迴故人車。歡然酌春酒，摘我園中蔬。微雨從東來，好風與之俱。泛覽周王傳，流觀山海圖。俯仰終宇宙，不樂復何如。}

\begin{quoting}\textbf{其二}\end{quoting}

\textbf{玉臺凌霞秀，王母怡妙顏。天地共俱生，不知幾何年。靈化無窮已，館宇非一山\footnote{郭璞注：王母亦自有離宮別館，不專住一山也。}。高酣發新謠\footnote{穆天子傳載王母為穆王作謠云：白雲在天，丘陵自出，道里悠遠，山川間之，將子無死，尚復能來。}，寧效俗中言。}

\begin{quoting}\textbf{其三}\end{quoting}

\textbf{迢遞槐江嶺，是謂玄圃丘。西南望崑墟，光氣難與儔。亭亭明玕照，落落清瑤流。恨不及周穆，託乘一來遊。}

\begin{quoting}\textbf{其四}\end{quoting}

\textbf{丹木生何許，迺在峚山陽。黃花復朱實，食之壽命長。白玉凝素液，瑾瑜發奇光。豈伊君子寶，見重我軒黃。}

\begin{quoting}\textbf{其五}\end{quoting}

\textbf{翩翩三青鳥，毛色奇可憐。朝為王母使，暮歸三危山。我欲因此鳥，具向王母言：在世無所須，惟酒與長年。}

\begin{quoting}\textbf{其六}\end{quoting}

\textbf{逍遙蕪皋上，杳然望扶木。洪柯百萬尋，森散覆暘谷。靈人侍丹池，朝朝為日浴。神景\footnote{神景：指日。}一登天，何幽不見燭。}

\begin{quoting}\textbf{其七}\end{quoting}

\textbf{粲粲三珠樹，寄生赤水陰。亭亭凌風桂，八幹共成林。靈鳳撫雲舞，神鸞調玉音。雖非世上寶，爰得王母心。}

\begin{quoting}\textbf{其八}\end{quoting}

\textbf{自古皆有沒，何人得靈長\footnote{世說新語黜免：簡文更答曰「若晉室靈長，明公便宜奉行此詔，如大運去矣，請避賢路」。}。不死復不老，萬歲如平常。赤泉給我飲，員丘足我糧。方與三辰\footnote{三辰：日月星。}遊，壽考豈渠央\footnote{渠央：遽央。}。}

\begin{quoting}\textbf{其九}\end{quoting}

\textbf{夸父誕宏志，乃與日競走。俱至虞淵\footnote{虞淵：禺谷，日所入也。}下，似若無勝負。神力既殊妙，傾河焉足有。餘迹寄鄧林，功竟在身後。}

\begin{quoting}\textbf{其十}\end{quoting}

\textbf{精衛銜微木，將以填滄海。刑天舞干戚，猛志故常在。同物既無慮，化去不復悔\footnote{言精衛、刑天皆有死，生既有為，死不復悔也。}。徒設在昔心，良晨詎可待\footnote{昔：通夕。陸機挽歌「大暮安可晨」可與此句互參。}。}

\begin{quoting}\textbf{其十一}\end{quoting}

\textbf{臣危\footnote{山海經海內西經：貳負之臣曰危，危與貳負殺窫窳 \texttt{yǎ yǔ}，帝乃梏之疏屬之山，桎其右足，反縛兩手與髮，繫之山上木。}肆威暴，欽駓\footnote{山海經西山經：鍾山之子曰鼓，其狀人面而龍身，是與欽駓殺葆江於崑崙之陽，帝乃戮之鍾山之東，欽化為大鶚，鼓亦化為鵕。}違帝旨。窫窳強能變，祖江遂獨死。明明上天鑒，為惡不可履。長枯\footnote{枯：當作梏。}固已劇，鵕鶚豈足恃。}

\begin{quoting}\textbf{其十二}\end{quoting}

\textbf{鴟鴸\footnote{山海經南山經：柜山有鳥，其狀如鴟而人手，名曰鴸，見則其縣多放士。}見城邑，其國有放士。念彼懷王\footnote{懷王：楚懷王也。}世，當時數來止。青丘有奇鳥，自言獨見爾。本為迷者生，不以喻君子。}

\begin{quoting}\textbf{其十三}\end{quoting}

\textbf{巖巖\footnote{詩節南山：節彼南山，維石巖巖，赫赫師尹，民具爾瞻。}顯朝市，帝者慎用才。何以廢共鯀，重華為之來。仲父獻誠言，姜公乃見猜\footnote{仲父、姜公：指管仲、齊桓事。}。臨沒告飢渴，當復何及哉。}

\section{擬挽歌辭三首}

\textbf{有生必有死，早終非命促。昨暮同為人，今旦在鬼錄。魂氣散何之，枯形寄空木。嬌兒索父啼，良友撫我哭。得失不復知，是非安能覺。千秋萬歲後，誰知榮與辱。但恨在世時，飲酒不得足。}

\textbf{在昔無酒飲，今但湛空觴。春醪生浮蟻\footnote{浮蟻：酒熟，糟浮酒而似蟻。}，何時更能嘗。肴案盈我前，親舊哭我傍。欲語口無音，欲視眼無光。昔在高堂寢，今宿荒草鄉。荒草無人眠，極視正茫茫。一朝出門去，歸來良未央。}

\textbf{荒草何茫茫，白楊亦蕭蕭。嚴霜九月中，送我出遠郊。四面無人居，高墳正嶕嶢。馬為仰天鳴，風為自蕭條。幽室一已閉，千年不復朝。千年不復朝，賢達無奈何。向來相送人，各已還其家。親戚或餘悲，他人亦已歌\footnote{論語述而：子於是日哭，則不歌。}。死去何所道，託體同山阿。}

\section{聯句}

\textbf{鳴雁乘風飛，去去當何極。念彼窮居士，如何不歎息。}{\footnotesize 淵明}

\textbf{雖欲騰九萬，扶搖竟無力。遠招王子喬，雲駕庶可飭。}{\footnotesize 愔之}

\textbf{顧侶正徘徊，離離翔天側。霜露豈不切，徒愛雙飛翼。}{\footnotesize 循之}

\textbf{高柯擢條幹，遠眺同天色。思絕慶未看，徒使生迷惑。}{\footnotesize 淵明}