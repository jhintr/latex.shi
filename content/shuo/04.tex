\chapter{文學第四}

\subsection*{1}

\textbf{鄭玄在馬融門下，}{\footnotesize \textbf{融自敘}曰融，字季長，右扶風茂陵人，少而好問，學無常師，大將軍鄧騭召為舍人，棄，遊武都，會羌虜起，自關以西道斷，融以謂古人有言「左手據天下之圖，而右手刎其喉，愚夫不為，何則？生貴於天下也，豈以曲俗咫尺為羞，滅無限之身哉」，因往應之，為校書郎，出為南郡太守。}\textbf{三年不得相見，高足弟子傳授而已，嘗算渾天不合，諸弟子莫能解，或言玄能者，融召令算，一轉便決，眾咸駭服，及玄業成辭歸，既而融有「禮樂皆東」之歎，}{\footnotesize \textbf{高士傳}曰玄，字康成，北海高密人，八世祖崇，漢尚書。\textbf{玄別傳}曰玄少好學書數，十三誦五經，好天文、占候、風角、隱術，年十七，見大風起，詣縣曰「某時當有火災」，至時果然，智者異之，年二十一，博極群書，精曆數圖緯之言，兼精算術，遂去吏，師故兗州刺史第五元先，就東郡張恭祖受周禮、禮記、春秋傳，周流博觀，毎經歷山川，及接顏一見，皆終身不忘，扶風馬季長以英儒著名，玄往從之，參考同異，季長后戚，嫚於待士，玄不得見，住左右，自起精廬，既因紹介得通，時涿郡盧子幹為門人冠首，季長又不解剖裂七事，玄思得五，子幹得二，季長謂子幹曰「吾與汝皆弗如也」，季長臨別，執玄手曰「大道東矣，子勉之」，後遇黨錮，隱居著述，凡百餘萬言，大將軍何進辟玄，乃縫掖相見，玄長八尺餘，鬚眉美秀，姿容甚偉，進待以賓禮，授以几杖，玄多所匡正，不用而退，袁紹辟玄，及去，餞之城東，欲玄必醉，會者三百餘人，皆離席奉觴，自旦及莫，度玄飲三百餘桮，而溫克之容，終日無怠，獻帝在許都，徵為大司農，行至元城，卒。}\textbf{恐玄擅名而心忌焉，玄亦疑有追，乃坐橋下，在水上據屐，融果轉式逐之，告左右曰：「玄在土下、水上而據木，此必死矣。」遂罷追，玄竟以得免。}{\footnotesize 馬融海內大儒，被服仁義，鄭玄名列門人，親傳其業，何猜忌而行鴆毒乎？委巷之言，賊夫人之子。}

\subsection*{2}

\textbf{鄭玄欲注春秋傳，尚未成時，行與服子慎遇宿客舍，先未相識，服在外車上與人說己注傳意，}{\footnotesize \textbf{漢南紀}曰服虔，字子慎，河南滎陽人，少行清苦，為諸生，尤明春秋左氏傳，為作訓解，舉孝廉，為尚書郎、九江太守。}\textbf{玄聽之良久，多與己同，玄就車與語曰：「吾久欲注，尚未了，聽君向言，多與吾同，今當盡以所注與君。」遂為服氏注。}

\subsection*{3}

\textbf{鄭玄家奴婢皆讀書，嘗使一婢，不稱旨，將撻之，方自陳說，玄怒，使人曳著泥中，須臾，復有一婢來，問曰：「胡為乎泥中？」}{\footnotesize 衛式微詩也。\textbf{毛公}曰泥中，衛邑名也。}\textbf{答曰：「薄言往愬，逢彼之怒。」}{\footnotesize 衛邶柏舟之詩。}

\subsection*{4}

\textbf{服虔既善春秋，將為注，欲參考同異，聞崔烈集門生講傳，}{\footnotesize \textbf{摯虞文章志}曰烈，字威考，高陽安平人，駰之孫、瑗之兄子也，靈帝時官至司徒、太尉，封陽平亭侯。}\textbf{遂匿姓名，為烈門人賃作食，毎當至講時，輒竊聽戶壁間，既知不能踰己，稍共諸生敘其短長，烈聞，不測何人，然素聞虔名，意疑之，明蚤往，及未寤，便呼：「子慎，子慎！」虔不覺驚應，遂相與友善。}

\subsection*{5}

\textbf{鍾會撰四本論始畢，甚欲使嵇公一見，置懷中，既定，畏其難，懷不敢出，於戶外遙擲，便面急走。}{\footnotesize \textbf{魏志}曰會論才性同異，傳於世，四本者，言才性同、才性異、才性合、才性離也，尚書傅嘏論同，中書令李豐論異，侍郎鍾會論合，屯騎校尉王廣論離。文多不載。}

\subsection*{6}

\textbf{何晏為吏部尚書，有位望，時談客盈坐，}{\footnotesize \textbf{文章敘錄}曰晏能清言，而當時權勢，天下談士，多宗尚之。\textbf{魏氏春秋}曰晏少有異才，善談易老。}\textbf{王弼未弱冠，往見之，晏聞弼名，}{\footnotesize \textbf{弼別傳}曰弼，字輔嗣，山陽高平人，少而察惠，十餘歲便好莊老，通辯能言，為傅嘏所知，吏部尚書何晏甚奇之，題之曰「後生可畏，若斯人者，可與言天人之際矣」，以弼補臺郎，弼事功雅非所長，益不留意，頗以所長笑人，故為時士所嫉，又為人淺而不識物情，初與王黎、荀融善，黎奪其黃門郎，於是恨黎，與融亦不終好，正始中以公事免，其秋遇癘疾亡，時年二十四，弼之卒也，晉景帝嗟歎之累日，曰「天喪予」，其為高識悼惜如此。}\textbf{因條向者勝理語弼曰：「此理僕以為極，可得復難不？」弼便作難，一坐人便以為屈，於是弼自為客主數番，皆一坐所不及。}

\subsection*{7}

\textbf{何平叔注老子，始成，詣王輔嗣，見王注精奇，迺神伏曰：「若斯人，可與論天人之際矣。」因以所注為道德二論。}{\footnotesize \textbf{魏氏春秋}曰弼論道約美不如晏，然自然出拔過之。}

\subsection*{8}

\textbf{王輔嗣弱冠詣裴徽，}{\footnotesize \textbf{永嘉流人名}曰徽，字文季，河東聞喜人，太常潛少弟也，仕至冀州刺史。}\textbf{徽問曰：「夫無者，誠萬物之所資，聖人莫肯致言，而老子申之無已，何邪？」}{\footnotesize \textbf{弼別傳}曰弼父為尚書郎，裴徽為吏部郎，徽見異之，故問。}\textbf{弼曰：「聖人體無，無又不可以訓，故言必及有，老莊未免於有，恆訓其所不足。」}

\subsection*{9}

\textbf{傅嘏善言虛勝，}{\footnotesize \textbf{魏志}曰嘏，字蘭碩，北地泥陽人，傅介子之後也，累遷河南尹、尚書，嘏嘗論才性同異，鍾會集而論之。\textbf{傅子}曰嘏既達治好正，而有清理識要，如論才性，原本精微，鮮能及之，司隸鍾會年甚少，嘏以明知交會。}\textbf{荀粲談尚玄遠，}{\footnotesize \textbf{粲別傳}曰粲，字奉倩，潁川潁陰人，太尉彧少子也，粲諸兄儒術論議各知名，粲能言玄遠，常以子貢稱「夫子之言性與天道，不可得而聞也」，然則六籍雖存，固聖人之糠粃，能言者不能屈。}\textbf{毎至共語，有爭而不相喻，裴冀州釋二家之義，通彼我之懷，常使兩情皆得，彼此俱暢。}{\footnotesize \textbf{粲別傳}曰粲太和初到京邑，與傅嘏談，嘏善名理，而粲尚玄遠，宗致雖同，倉卒時或格而不相得意，裴徽通彼我之懷，為二家釋，頃之，粲與嘏善。\textbf{管輅傳}曰裴使君有高才逸度，善言玄妙也。}

\subsection*{10}

\textbf{何晏注老子未畢，見王弼自說注老子旨，何意多所短，不復得作聲，但應諾諾，遂不復注，因作道德論。}{\footnotesize \textbf{文章敘錄}曰自儒者論以老子非聖人，絕禮棄學，晏說與聖人同，著論行於世也。}

\subsection*{11}

\textbf{中朝時，有懷道之流，有詣王夷甫咨疑者，值王昨已語多，小極，不復相酬答，乃謂客曰：「身今少惡，裴逸民亦近在此，君可往問。」}{\footnotesize \textbf{晉諸公贊}曰裴頠談理，與王夷甫不相推下。}

\subsection*{12}

\textbf{裴成公作崇有論，時人攻難之，莫能折，唯王夷甫來，如小屈，時人即以王理難裴，理還復申。}{\footnotesize \textbf{晉諸公贊}曰自魏太常夏侯玄、步兵校尉阮籍等，皆著道德論，于時侍中樂廣、吏部郎劉漢亦體道而言約，尚書令王夷甫講理而才虛，散騎常侍戴奧以學道為業，後進庾敳之徒皆希慕簡曠，頠疾世俗尚虛無之理，故著崇有二論以折之，才博喻廣，學者不能究，後樂廣與頠清閒欲說理，而頠辭喻豐博，廣自以體虛無，笑而不復言。\textbf{惠帝起居注}曰頠著二論以規虛誕之弊，文詞精富，為世名論。}

\subsection*{13}

\textbf{諸葛厷年少不肯學問，始與王夷甫談，便已超詣，王歎曰：「卿天才卓出，若復小加研尋，一無所愧。」厷後看莊老，更與王語，便足相抗衡。}{\footnotesize \textbf{王隱晉書}曰厷，字茂遠，琅邪人，魏雍州刺史緒之子，有逸才，仕至司空主簿。}

\subsection*{14}

\textbf{衛玠總角時問樂令夢，樂云是想，衛曰：「形神所不接而夢，豈是想邪？」樂云：「因也，未嘗夢乘車入鼠穴，擣䪢噉鐵杵，皆無想無因故也。」}{\footnotesize \textbf{周禮}有六夢，一曰正夢，謂無所感動，平安而夢也，二曰噩夢，謂驚愕而夢也，三曰思夢，謂覺時所思念也，四曰寤夢，謂覺時道之而夢也，五曰喜夢，謂喜說而夢也，六曰懼夢，謂恐懼而夢也。\textbf{按}樂所言想者，蓋思夢也，因者，蓋正夢也。}\textbf{衛思因，經日不得，遂成病，樂聞，故命駕為剖析之，衛即小差，樂歎曰：「此兒胸中當必無膏肓之疾。」}{\footnotesize \textbf{春秋傳}曰晉景公有疾，求醫於秦，秦伯使醫緩為之，未至，公夢疾為二豎子，曰「彼，良醫也，懼傷我焉」，其一曰「居肓之上、膏之下，若我何」，醫至，曰「疾不可為也，在肓之上、膏之下，攻之不可達，刺之不可及，藥不至焉」，公曰「良醫也」。\textbf{注}肓，鬲也，心下為膏。}

\subsection*{15}

\textbf{庾子嵩讀莊子，開卷一尺許便放去，曰：「了不異人意。」}{\footnotesize \textbf{晉陽秋}曰庾敳，字子嵩，潁川人，侍中峻第三子，恢廓有度量，自謂是老莊之徒，曰「昔未讀此書，意嘗謂至理如此，今見之，正與人意暗同」，仕至豫州長史。}

\subsection*{16}

\textbf{客問樂令「旨不至」者，樂亦不復剖析文句，直以麈尾柄确几曰：「至不？」客曰：「至。」樂因又舉麈尾曰：「若至者，那得去？」}{\footnotesize 夫藏舟潛往，交臂恆謝，一息不留，忽焉生滅，故飛鳥之影，莫見其移，馳車之輪，曾不掩地，是以去不去矣，庸有至乎？至不至矣，庸有去乎？然則前至不異後至，至名所以生，前去不異後去，去名所以立，今天下無去矣，而去者非假哉？既為假矣，而至者豈實哉？}\textbf{於是客乃悟服。樂辭約而旨達，皆此類。}

\subsection*{17}

\textbf{初，注莊子者數十家，莫能究其旨要，向秀於舊注外為解義，妙析奇致，大暢玄風，}{\footnotesize \textbf{秀別傳}曰秀與嵇康、呂安為友，趣舍不同，嵇康傲世不羈，安放逸邁俗，而秀雅好讀書，二子頗以此嗤之，後秀將注莊子，先以告康、安，康、安咸曰「書詎復須注，徒棄人作樂事耳」，及成，以示二子，康曰「爾故復勝不」，安乃驚曰「莊周不死矣」，後注周易，大義可觀，而與漢世諸儒互有彼此，未若隱莊之絕倫也。\textbf{秀本傳}或言，秀遊託數賢，蕭屑卒歲，都無注述，惟好莊子，聊應崔譔所注，以備遺忘云。\textbf{竹林七賢論}云秀為此義，讀之者無不超然，若已出塵埃而窺絕冥，始了視聽之表，有神德玄哲，能遺天下、外萬物，雖復使動競之人顧觀所徇，皆悵然自有振拔之情矣。}\textbf{惟秋水、至樂二篇未竟而秀卒，秀子幼，義遂零落，然猶有別本。郭象者，為人薄行，有儁才，}{\footnotesize \textbf{文士傳}曰象，字子玄，河南人，少有才理，慕道好學，託志老莊，時人咸以為王弼之亞，辟司空掾、太學博士。}\textbf{見秀義不傳於世，遂竊以為己注，乃自注秋水、至樂二篇，又易馬蹄一篇，其餘眾篇，或定點文句而已。}{\footnotesize \textbf{文士傳}曰象作莊子注，最有清辭遒旨。}\textbf{後秀義別本出，故今有向、郭二莊，其義一也。}

\subsection*{18}

\textbf{阮宣子有令聞，太尉王夷甫見而問曰：「老莊與聖教同異？」對曰：「將無同。」太尉善其言，辟之為掾，世謂三語掾。衛玠嘲之曰：「一言可辟，何假於三？」宣子曰：「苟是天下人望，亦可無言而辟，復何假一？」遂相與為友。}{\footnotesize \textbf{名士傳}曰阮脩，字宣子，陳留尉氏人，好老易，能言理，不喜見俗人，時誤相逢，即舍去，傲然無營，家無儋石之儲，晏如也，琅邪王處仲為鴻臚卿，謂曰「鴻臚丞差有祿，卿常無食，能作不」，脩曰「為復可耳」，遂為鴻臚丞、太子洗馬。}

\subsection*{19}

\textbf{裴散騎娶王太尉女，婚後三日，諸壻大會，}{\footnotesize \textbf{晉諸公贊}曰裴遐，字叔道，河東人，父綽，長水校尉，遐少有理稱，辟司空掾、散騎郎。\textbf{永嘉流人名}衍，字夷甫，第四女適遐也。}\textbf{當時名士，王、裴子弟悉集，郭子玄在坐，挑與裴談，子玄才甚豐瞻，始數交未快，郭陳張甚盛，裴徐理前語，理致甚微，四坐咨嗟稱快，}{\footnotesize \textbf{鄧粲晉紀}曰遐以辯論為業，善敘名理，辭氣清暢，泠然若琴瑟，聞其言者，知與不知，無不歎服。}\textbf{王亦以為奇，謂諸人曰：「君輩勿為爾，將受困寡人女壻。」}

\subsection*{20}

\textbf{衛玠始度江，見王大將軍，}{\footnotesize \textbf{敦別傳}曰敦，字處仲，琅邪臨沂人，少有名理，累遷青州刺史，避地江左，歷侍中、丞相、大將軍、揚州牧，以罪伏誅。}\textbf{因夜坐，大將軍命謝幼輿，}{\footnotesize \textbf{晉陽秋}曰謝鯤，字幼輿，陳郡人，父衡，晉碩儒，鯤性通簡，好老易，善音樂，以琴書為業，避亂江東，為豫章太守，王敦引為長史。\textbf{鯤別傳}曰鯤四十三卒，贈太常。}\textbf{玠見謝，甚說之，都不復顧王，遂達旦微言，王永夕不得豫，玠體素羸，恆為母所禁，爾夕忽極，於此病篤，遂不起。}{\footnotesize \textbf{玠別傳}曰玠少有名理，善易老，自抱羸疾，初不於外擅相酬對，時友歎曰「衛君不言，言必入冥」，武昌見大將軍王敦，敦與談論，咨嗟不能自已。}

\subsection*{21}

\textbf{舊云王丞相過江左，止道聲無哀樂、}{\footnotesize \textbf{嵇康聲無哀樂論}略曰夫殊方異俗，歌笑不同，使錯而用之，或聞哭而懽，或聽歌而戚，然哀樂之情均也，今用均同之情，發萬殊之聲，斯非音聲之無常乎。}\textbf{養生、}{\footnotesize \textbf{嵇叔夜養生論}曰夫蝨著頭而黑，麝食柏而香，頸處險而癭，齒居晉而黃，豈唯蒸之使重無使輊、芬之使香無使延哉？誠能蒸以靈芝，潤以醴泉，無為自得，體妙心玄，庶與羡門比壽，王喬爭年，何為不可養生哉。}\textbf{言盡意，}{\footnotesize \textbf{歐陽堅石言盡意論}略曰夫理得於心，非言不暢，物定於彼，非名不辨，名逐物而遷，言因理而變，不得相與為二矣，苟無其二，言無不盡矣。}\textbf{三理而已，然宛轉關生，無所不入。}

\subsection*{22}

\textbf{殷中軍為庾公長史，}{\footnotesize \textbf{按}庾亮僚屬名及中興書，浩為亮司馬，非為長史也。}\textbf{下都，王丞相為之集，桓公、王長史、王藍田、}{\footnotesize \textbf{王述別傳}曰述，字懷祖，太原晉陽人，祖湛、父承並有高名，述蚤孤，事親孝謹，簞瓢陋巷，宴安永日，由是為有識所知，襲爵藍田侯。}\textbf{謝鎮西並在，丞相自起解帳帶麈尾，語殷曰：「身今日當與君共談析理。」既共清言，遂達三更，丞相與殷共相往反，其餘諸賢略無所關，既彼我相盡，丞相乃歎曰：「向來語，乃竟未知理源所歸，至於辭喻不相負，正始之音，正當爾耳。」明旦，桓宣武語人曰：「昨夜聽殷、王清言甚佳，仁祖亦不寂寞，我亦時復造心，顧看兩王掾，}{\footnotesize 王濛、王述並為王導所辟。}\textbf{輒翣如生母狗馨。」}

\subsection*{23}

\textbf{殷中軍見佛經云：「理亦應阿堵上。」}{\footnotesize 佛經之行中國尚矣，莫詳其始。\textbf{牟子}曰漢明帝夜夢神人，身有日光，明日，博問群臣，通人傅毅對曰「臣聞天竺有道者號曰佛，輕舉能飛，身有日光，殆將其神也」，於是遣羽林將軍秦景、博士弟子王遵等十二人之大月氏國，寫取佛經四十二部，在蘭臺石室。\textbf{劉子政列仙傳}曰歷觀百家之中，以相檢驗，得仙者百四十六人，其七十四人已在佛經，故撰得七十，可以多聞博識者遐觀焉。如此，即漢成、哀之間已有經矣，與牟子傳記便為不同。\textbf{魏略西戎傳}曰天竺城中有臨兒國，浮屠經云，其國王生浮圖，浮圖者，太子也，父曰屑頭邪，母曰莫邪，浮屠者，身服色黃，髮如青絲，爪如銅，其母夢白象而孕，及生，從右脅出，而有髻，墜地能行七步。天竺又有神人曰沙津，昔漢哀帝元壽元年，博士弟子景慮受大月氏王使伊存口傳浮屠經，曰復豆者，其人也。\textbf{漢武故事}曰昆邪王殺休屠王，以其眾來降，得其金人之神，置之甘泉宮，金人皆長丈餘，其祭不用牛羊，惟燒香禮拜，上使依其國俗祀之。此神全類於佛，豈當漢武之時，其經未行於中土，而但神明事之邪？故驗劉向、魚豢之說，佛至自哀、成之世明矣，然則牟傳所言四十二者，其文今存非妄，蓋明帝遣使廣求異聞，非是時無經也。}

\subsection*{24}

\textbf{謝安年少時，請阮光祿道白馬論，}{\footnotesize \textbf{孔叢子}曰趙人公孫龍云「白馬非馬，馬者所以命形，白者所以命色，夫命色者非命形，故曰白馬非馬也」。}\textbf{為論以示謝，于時謝不即解阮語，重相咨盡，阮乃歎曰：「非但能言人不可得，正索解人亦不可得。」}{\footnotesize \textbf{中興書}曰裕甚精論難。}

\subsection*{25}

\textbf{褚季野語孫安國}{\footnotesize 褚裒、孫盛並已見。}\textbf{云：「北人學問，淵綜廣博。」孫答曰：「南人學問，清通簡要。」支道林聞之曰：「聖賢固所忘言，自中人以還，北人看書，如顯處視月，南人學問，如牖中窺日。」}{\footnotesize 支所言，但譬成孫、褚之理也，然則學廣則難周，難周則識闇，故如顯處視月，學寡則易覈，易覈則智明，故如牖中窺日也。}

\subsection*{26}

\textbf{劉真長與殷淵源談，劉理如小屈，殷曰：「惡卿不欲作將善雲梯仰攻。」}{\footnotesize \textbf{墨子}曰公輸般為高雲梯，欲以攻宋，墨子聞之，自魯往，裂裳裹足，日夜不休，十日十夜而至於郢，見楚王曰「聞大王將攻宋，有之乎」，王曰「然」，墨子曰「請令公輸般設攻宋之具，臣請試守之」，於是公輸般設攻宋之計，墨子縈帶守之，輸九攻之，而墨子九卻之，不能入，遂輟兵。}

\subsection*{27}

\textbf{殷中軍云：「康伯未得我牙後慧。」}{\footnotesize \textbf{浩別傳}曰浩善老易，能清言，康伯，浩甥也，甚愛之。}

\subsection*{28}

\textbf{謝鎮西少時，聞殷浩能清言，故往造之，殷未過有所通，為謝標榜諸義，作數百語，既有佳致，兼辭條豐蔚，甚足以動心駭聽，謝注神傾意，不覺流汗交面，殷徐語左右：「取手巾與謝郎拭面。」}{\footnotesize \textbf{按}殷浩大謝尚三歲，便是時流，或當貴其勝致，故為之揮汗。}

\subsection*{29}

\textbf{宣武集諸名勝講易，}{\footnotesize \textbf{易乾鑿度}曰孔子曰「易者，易也、變易也、不易也，三成德，為道包籥者，易也，其德也，光明四通，日月星辰布，八卦序、四時和也，變也者，天地不變，不能成朝，夫婦不變，不能成家，不易者，其位也，天在上、地在下，君南面、臣北面，父坐、子伏，此其不易也，故易者，天地人道也」。\textbf{鄭玄序易}曰易之為名也，一言而函三義，簡易一也，變易二也，不易三也，繫辭曰「乾坤，易之蘊也，易之門戶也」，又曰「乾確然示人易矣，坤隤然示人簡矣，易則易知，簡則易從」，此言其簡易法則也，又曰「其為道也屢遷，變動不居，周流六虛，上下無常，剛柔相易，不可以為典要，惟變所適」，此則言其從時出入移動也，又曰「天尊地卑，乾坤定矣，卑高以陳，貴賤位矣，動靜有常，剛柔斷矣」，此則言其張設布列不易也，據此三義而說易之道，廣矣大矣。}\textbf{日說一卦，簡文欲聽，聞此便還，曰：「義自當有難易，其以一卦為限邪？」}

\subsection*{30}

\textbf{有北來道人好才理，與林公相遇於瓦官寺，講小品，于時竺法深、孫興公悉共聽，此道人語，屢設疑難，林公辯答清析，辭氣俱爽，此道人毎輒摧屈，孫問深公：「上人當是逆風家，向來何以都不言？」}{\footnotesize \textbf{庾法暢人物論}曰法深學義淵博，名聲蚤著，弘道法師也。}\textbf{深公笑而不答，林公曰：「白旃檀非不馥，焉能逆風？」}{\footnotesize \textbf{成實論}曰波利質多天樹，其香則逆風而聞。}\textbf{深公得此義，夷然不屑。}

\subsection*{31}

\textbf{孫安國往殷中軍許共論，往反精苦，客主無間，左右進食，冷而復煗者數四，彼我奮擲麈尾，悉脫落，滿餐飯中，賓主遂至莫忘食，殷乃語孫曰：「卿莫作強口馬，我當穿卿鼻。」孫曰：「卿不見決鼻牛，人當穿卿頰。」}{\footnotesize \textbf{續晉陽秋}曰孫盛善理義，時中軍將軍殷浩擅名一時，能與劇談相抗者，惟盛而已。}

\subsection*{32}

\textbf{莊子逍遙篇，舊是難處，諸名賢所可鑽味，而不能拔理於郭、向之外，支道林在白馬寺中，將馮太常共語，}{\footnotesize \textbf{馮氏譜}曰馮懷，字祖思，長樂人，歷太常、護軍將軍。}\textbf{因及逍遙，支卓然標新理於二家之表，立異義於眾賢之外，皆是諸名賢尋味之所不得，後遂用支理。}{\footnotesize \textbf{向子期、郭子玄逍遙義}曰夫大鵬之上九萬，尺鷃之起榆枋，小大雖差，各任其性，苟當其分，逍遙一也，然物之芸芸，同資有待，得其所待，然後逍遙耳，惟聖人與物冥而循大變，為能無待而常通，豈獨自通而已，又從有待者不失其所待，不失，則同於大通矣。\textbf{支氏逍遙論}曰夫逍遙者，明至人之心也，莊生建言人道，而寄指鵬鷃，鵬以營生之路曠，故失適於體外，鷃以在近而笑遠，有矜伐於心內，至人乘天正而高興，遊無窮於放浪，物物而不物於物，則遙然不我得，玄感不為，不疾而速，則逍然靡不適，此所以為逍遙也，若夫有欲當其所足，足於所足，快然有似天真，猶飢者一飽，渴者一盈，豈忘烝嘗於糗糧，絕觴爵於醪醴哉？苟非至足，豈所以逍遙乎？此向、郭之注所未盡。}

\subsection*{33}

\textbf{殷中軍}{\footnotesize 浩也。}\textbf{嘗至劉尹所清言，良久，殷理小屈，遊辭不已，劉亦不復答，殷去後，乃云：「田舍兒，強學人作爾馨語。」}{\footnotesize 劉惔已見。}

\subsection*{34}

\textbf{殷中軍雖思慮通長，然於才性偏精，忽言及四本，便苦湯池鐵城，無可攻之勢。}{\footnotesize \textbf{神農書}曰夫有石城七仞，湯池百步，帶甲百萬而無粟者，不能自固也。}

\subsection*{35}

\textbf{支道林造即色論，}{\footnotesize \textbf{支道林集妙觀章}云夫色之性也，不自有色，色不自有，雖色而空，故曰色即為空、色復異空。}\textbf{論成，示王中郎，}{\footnotesize 王坦之已見。}\textbf{中郎都無言，支曰：「默而識之乎？」}{\footnotesize \textbf{論語}曰默而識之，誨人不倦，何有於我哉？}\textbf{王曰：「既無文殊，誰能見賞？」}{\footnotesize \textbf{維摩詰經}曰文殊師利問維摩詰云「何者是菩薩入不二法門」，時維摩詰默然無言，文殊師利歎曰「是真入不二法門也」。}

\subsection*{36}

\textbf{王逸少作會稽，初至，支道林在焉，孫興公謂王曰：「支道林拔新領異，胸懷所及乃自佳，卿欲見不？」王本自有一往雋氣，殊自輕之，後孫與支共載往王許，王都領域，不與交言，須臾支退，後正值王當行，車已在門，支語王曰：「君未可去，貧道與君小語。」因論莊子逍遙遊，支作數千言，才藻新奇，花爛映發，王遂披襟解帶，留連不能已。}{\footnotesize \textbf{支法師傳}曰法師研十地，則知頓悟於七住，尋莊周，則辯聖人之逍遙，當時名勝咸味其音旨。\textbf{道賢論}以七沙門比竹林七賢，遁比向秀，雅尚莊老，二子異時，風尚玄同也。}

\subsection*{37}

\textbf{三乘佛家滯義，支道林分判，使三乘炳然，諸人在下坐聽，皆云可通，支下坐，自共說，正當得兩，入三便亂，今義弟子雖傳，猶不盡得。}{\footnotesize \textbf{法華經}曰三乘者，一曰聲聞乘，二曰緣覺乘，三曰菩薩乘，聲聞者，悟四諦而得道也，緣覺者，悟因緣而得道也，菩薩者，行六度而得道也，然則羅漢得道，全由佛教，故以聲聞為名也，辟支佛得道，或聞因緣而解，或聽環珮而得悟，神能獨達，故以緣覺為名也，菩薩者，大道之人也，方便則止行六度，真教則通修萬善，功不為己，志存廣濟，故以大道為名也。}

\subsection*{38}

\textbf{許掾}{\footnotesize 詢也。}\textbf{年少時，人以比王苟子，}{\footnotesize 苟子，王脩小字也。\textbf{文字志}曰脩，字敬仁，太原晉陽人，父濛，司徒左長史，脩明秀有美稱，善隸行書，號曰流奕清舉，起家著作佐郎、琅邪王文學，轉中軍司馬，未拜而卒，時年二十四，昔王弼之沒，與脩同年，故脩弟熙乃歎曰「無愧於古人，而年與之齊也」。}\textbf{許大不平，時諸人士及林法師並在會稽西寺講，王亦在焉，許意甚忿，便往西寺與王論理，共決優劣，苦相折挫，王遂大屈，許復執王理，王執許理，更相覆疏，王復屈，許謂支法師曰：「弟子向語何似？」支從容曰：「君語佳則佳矣，何至相苦邪？豈是求理中之談哉？」}

\subsection*{39}

\textbf{林道人詣謝公，東陽時始總角，新病起，體未堪勞，與林公講論，遂至相苦，}{\footnotesize 東陽，謝朗也，已見。\textbf{中興書}曰朗博涉有逸才，善言玄理。}\textbf{母王夫人在壁後聽之，再遣信令還，而太傅留之，王夫人因自出云：「新婦少遭家難，一生所寄，惟在此兒。」因流涕抱兒以歸，謝公語同坐曰：「家嫂辭情忼慨，致可傳述，恨不使朝士見。」}{\footnotesize \textbf{謝氏譜}曰朗父據，取太康王韜女，名綏。}

\subsection*{40}

\textbf{支道林、許掾諸人共在會稽王齋頭，}{\footnotesize 簡文。}\textbf{支為法師，許為都講，}{\footnotesize \textbf{高逸沙門傳}曰道林時講維摩詰經。}\textbf{支通一義，四坐莫不厭心，許送一難，眾人莫不抃舞，但共嗟詠二家之美，不辯其理之所在。}

\subsection*{41}

\textbf{謝車騎在安西艱中，}{\footnotesize 安西，謝奕，已見。}\textbf{林道人往就語，將夕乃退，有人道上見者，問云：「公何處來？」答云：「今日與謝孝劇談一出來。」}{\footnotesize \textbf{玄別傳}曰玄能清言，善名理。}

\subsection*{42}

\textbf{支道林初從東出，住東安寺中，}{\footnotesize \textbf{高逸沙門傳}曰遁居會稽，晉哀帝欽其風味，遣中使至東迎之，遁遂辭丘壑，高步天邑。}\textbf{王長史宿構精理，並撰其才藻，往與支語，不大當對，王敘致作數百語，自謂是名理奇藻，支徐徐謂曰：「身與君別多年，君義言了不長進。」王大慚而退。}

\subsection*{43}

\textbf{殷中軍讀小品，}{\footnotesize 釋氏辨空經有詳者焉、有略者焉，詳者為大品，略者為小品。}\textbf{下二百籤，皆是精微，世之幽滯，嘗欲與支道林辯之，竟不得，今小品猶存。}{\footnotesize \textbf{高逸沙門傳}曰殷浩能言名理，自以有所不達，欲訪之於遁，遂邂逅不遇，深以為恨，其為名識賞重，如此之至焉。\textbf{語林}曰浩於佛經有所不了，故遣人迎林公，林乃虛懷欲往，王右軍駐之曰「淵源思致淵富，既未易為敵，且己所不解，上人未必能通，縱復服從，亦名不益高，若佻脫不合，便喪十年所保，可不須往」，林公亦以為然，遂止。}

\subsection*{44}

\textbf{佛經以為袪練神明，則聖人可致，}{\footnotesize \textbf{釋氏經}曰一切眾生皆有佛性，但能修智慧、斷煩惱，萬行具足，便成佛也。}\textbf{簡文云：「不知便可登峰造極不？然陶練之功，尚不可誣。」}

\subsection*{45}

\textbf{于法開始與支公爭名，後精漸歸支，意甚不忿，遂遁跡剡下，遣弟子出都，語使過會稽，于時支公正講小品，開戒弟子「道林講，比汝至，當在某品中」，因示語攻難數十番，云「舊此中不可復通」，弟子如言詣支公，正值講，因謹述開意，往反多時，林公遂屈，厲聲曰：「君何足復受人寄載來？」}{\footnotesize \textbf{名德沙門題目}曰于法開才辨從橫，以數術弘教。\textbf{高逸沙門傳}曰法開初以義學著名，後與支遁有競，故遁居剡縣，更學醫術。}

\subsection*{46}

\textbf{殷中軍問：「自然無心於禀受，何以正善人少、惡人多？」諸人莫有言者，劉尹答曰：「譬如寫水著地，正自縱橫流漫，略無正方圓者。」一時絕歎，以為名通。}{\footnotesize \textbf{莊子}曰天籟者，吹萬不同，而使其自己也。\textbf{郭子玄}注曰無既無矣，則不能生有，有之未生，又不能為生，然則生生者誰哉，塊然而自生耳，非我生也，我不生物，物不生我，則自己而然，謂之天然，天然非為也，故以天言之，所以明其自然故也。}

\subsection*{47}

\textbf{康僧淵初過江，未有知者，恆周旋市肆，乞索以自營，忽往殷淵源許，值盛有賓客，殷使坐，粗與寒溫，遂及義理，語言辭旨，曾無愧色，領略粗舉，一往參詣，由是知之。}{\footnotesize 僧淵氏族所出未詳，疑是胡人，尚書令沈約撰晉書，亦稱其有義學。}

\subsection*{48}

\textbf{殷、謝諸人共集，}{\footnotesize 殷浩、謝安。}\textbf{謝因問殷：「眼往屬萬形，萬形來入眼不？」}{\footnotesize \textbf{成實論}曰眼識不待到而知，虛塵假空與明，故得見色，若眼到色到，色間則無空明，如眼觸目，則不能見彼，當知眼識不到而知。依如此說，則眼不往，形不入，遙屬而見也。謝有問而殷無答，疑闕文。}

\subsection*{49}

\textbf{人有問殷中軍：「何以將得位而夢棺器，將得財而夢矢穢？」殷曰：「官本是臭腐，所以將得而夢棺屍，財本是糞土，所以將得而夢穢汙。」時人以為名通。}

\subsection*{50}

\textbf{殷中軍被廢東陽，}{\footnotesize 浩黜廢事別見。}\textbf{始看佛經，初視維摩詰，}{\footnotesize \textbf{僧肇注維摩經}曰維摩詰者，秦言淨名，蓋法身之大士，見居此土，以弘道也。}\textbf{疑般若波羅密太多，後見小品，恨此語少。}{\footnotesize 波羅密，此言到彼岸也。\textbf{經}云到者有六焉，一曰檀，檀者，施也，二曰毗黎，毗黎者，持戒也，三曰羼提，羼提者，忍辱也，四曰尸羅，尸羅者，精進也，五曰禪，禪者，定也，六曰般若，般若者，智慧也，然則五者為舟，般若為導，導則俱絕有相之流，升無相之彼岸也，故曰波羅密也。淵源未暢其致，少而疑其多，已而究其宗，多而患其少也。}

\subsection*{51}

\textbf{支道林、殷淵源俱在相王許，}{\footnotesize 簡文。}\textbf{相王謂二人：「可試一交言，而才性殆是淵源崤函之固，}{\footnotesize 崤，謂二陵之地，函，函谷關也，並秦之險塞，王者之居。\textbf{左思魏都賦}曰崤函帝王之宅。}\textbf{君其慎焉。」支初作，改轍遠之，數四交，不覺入其玄中，相王撫肩笑曰：「此自是其勝場，安可爭鋒。」}

\subsection*{52}

\textbf{謝公因子弟集聚，問毛詩何句最佳，遏稱曰：}{\footnotesize 謝玄小字，已見。}\textbf{「昔我往矣，楊柳依依，今我來思，雨雪霏霏。」公曰：「訏謨定命，遠猷辰告。」}{\footnotesize 大雅詩也。\textbf{毛萇}注曰訏，大也，謨，謀也，辰，時也。\textbf{鄭玄}注曰猷，圖也，大謀定命，謂正月始和，布政於邦國都鄙。}\textbf{謂此句偏有雅人深致。}

\subsection*{53}

\textbf{張憑舉孝廉出都，負其才氣，謂必參時彥，欲詣劉尹，鄉里及同舉者共笑之，張遂詣劉，劉洗濯料事，處之下坐，唯通寒暑，神意不接，張欲自發無端，頃之，長史諸賢來清言，客主有不通處，張乃遙於末坐判之，言約旨遠，足暢彼我之懷，一坐皆驚，真長延之上坐，清言彌日，因留宿至曉，張退，劉曰：「卿且去，正當取卿共詣撫軍。」張還船，同侶問何處宿，張笑而不答，須臾，真長遣傳教覓張孝廉船，同侶惋愕，即同載詣撫軍，至門，劉前進謂撫軍曰：「下官今日為公得一太常博士妙選。」既前，撫軍與之話言，咨嗟稱善曰：「張憑勃窣為理窟。」即用為太常博士。}{\footnotesize \textbf{宋明帝文章志}曰憑，字長宗，吳郡人，有意氣，為鄉閭所稱，學尚所得，敏而有文，太守以才選舉孝廉，試策高第，為惔所舉，補太常博士，累遷吏部郎、御史中丞。}

\subsection*{54}

\textbf{汰法師云：「六通、三明同歸，正異名耳。」}{\footnotesize \textbf{安法師傳}曰竺法汰者，體器弘簡，道情冥到，法師友而善焉。一說法汰即安公弟子也。\textbf{經}云六通者，三乘之功德也，一曰天眼通，見遠方之色，二曰天耳通，聞障外之聲，三曰身通，飛行隱顯，四曰它心通，水鏡萬慮，五曰宿命通，神知已往，六曰漏盡通，慧解累世，三明者，解脫在心，朗照三世者也。然則天眼、天耳、身通、它心、漏盡此五者，皆見在心之明也，宿命則過去心之明也，因天眼發未來之智，則未來心之明也，同歸異名，義在斯矣。}

\subsection*{55}

\textbf{支道林、許、謝盛德，共集王家，}{\footnotesize 許詢、謝安、王濛。}\textbf{謝顧謂諸人：「今日可謂彥會，時既不可留，此集固亦難常，當共言詠，以寫其懷。」許便問主人有莊子不，正得漁父一篇，}{\footnotesize \textbf{莊子}曰孔子遊乎緇帷之林，休坐乎杏壇之上，孔子弦歌鼓琴，奏曲未半，有漁者下船而來，鬚眉交白，被髮揄袂，行原以上，距陸而止，左手據膝，右手持頤以聽，曲終而招子貢、子路語曰「彼何為者也」，曰「孔氏」，曰「孔氏何治」，子貢曰「服忠信，行仁義，飾禮樂，選人倫，孔氏之所治也」，曰「有土之君歟」，曰「非也」，漁父曰「仁則仁矣，恐不免其身」，孔子聞而求問之，遂言八疵四病以誡孔子。}\textbf{謝看題，便各使四坐通，支道林先通，作七百許語，敘致精麗，才藻奇拔，眾咸稱善，於是四坐各言懷畢，謝問曰：「卿等盡不？」皆曰：「今日之言，少不自竭。」謝後粗難，因自敘其意，作萬餘語，才峰秀逸，}{\footnotesize \textbf{文字志}曰安神情秀悟，善談玄速。}\textbf{既自難干，加意氣擬託，蕭然自得，四坐莫不厭心，支謂謝曰：「君一往奔詣，故復自佳耳。」}

\subsection*{56}

\textbf{殷中軍、孫安國、王、謝能言諸賢，悉在會稽王許，殷與孫共論易象，妙於見形，}{\footnotesize 其\textbf{論}略曰聖人知觀器不足以達變，故表圓應於蓍龜，圓應不可為典要，故寄妙迹於六爻，六爻周流，唯化所適，故雖一畫而吉凶並彰，微一則失之矣，擬器託象而慶咎交著，繫器則失之矣，故設八卦者，蓋緣化之影迹也，天下者，寄見之一形也，圓影備未備之象，一形兼未形之形，故盡二儀之道，不與乾坤齊妙，風雨之變，不與巽坎同體矣。}\textbf{孫語道合，意氣干雲，一坐咸不安孫理，而辭不能屈，會稽王慨然歎曰：「使真長來，故應有以制彼。」既迎真長，孫意己不如，真長既至，先令孫自敘本理，孫粗說己語，亦覺殊不及向，劉便作二百許語，辭難簡切，孫理遂屈，一坐同時拊掌而笑，稱美良久。}

\subsection*{57}

\textbf{僧意在瓦官寺中，}{\footnotesize 未詳僧意氏族所出。}\textbf{王苟子來，}{\footnotesize 苟子，王脩小字。}\textbf{與共語，便使其唱理，意謂王曰：「聖人有情不？」王曰：「無。」重問曰：「聖人如柱邪？」王曰：「如籌算，雖無情，運之者有情。」僧意云：「誰運聖人邪？」苟子不得答而去。}{\footnotesize 諸本無僧意最後一句，意疑其闕，廣校眾本皆然，惟一書有之，故取以成其義。然王脩善言理，如此論，特不近人情，猶疑斯文為謬也。}

\subsection*{58}

\textbf{司馬太傅問謝車騎：「惠子其書五車，何以無一言入玄？」謝曰：「故當是其妙處不傳。」}{\footnotesize \textbf{莊子}曰惠施多方，其書五車，其道舛駮，其言不中，謂卵有毛、雞三足、馬有卵、犬可為羊、火不熱、目不見、龜長於蛇、丁子有尾、白狗黑、連環可解，能勝人之口，不能服人之心，蓋辯者之囿也。}

\subsection*{59}

\textbf{殷中軍被廢，徙東陽，大讀佛經，皆精解，惟至事數處不解，}{\footnotesize 事數，謂若五陰、十二入、四諦、十二因緣、五根、五力、七覺之屬。}\textbf{遇見一道人，問所籤，便釋然。}

\subsection*{60}

\textbf{殷仲堪精覈玄論，人謂莫不研究，殷乃歎曰：「使我解四本，談不翅爾。」}{\footnotesize \textbf{周祗隆安記}曰仲堪好學而有理思也。}

\subsection*{61}

\textbf{殷荊州曾問遠公：}{\footnotesize \textbf{張野遠法師銘}曰沙門釋惠遠，鴈門樓煩人，本姓賈氏，世為冠族，年十二，隨舅令狐氏遊學許洛，年二十一，欲南渡，就范宣子學，道阻不通，遇釋道安以為師，抽簪落髮，研求法藏，釋曇翼毎資以燈燭之費，識鑒淹遠，高悟冥賾，安常歎曰「道流東國，其在遠乎」，襄陽既沒，振錫南遊，結宇靈嶽，自年六十不復出山，名被流沙，彼國僧眾皆稱漢地有大乘沙門，毎至然香禮拜，輒東向致敬，年八十三而終。}\textbf{「易以何為體？」答曰：「易以感為體。」殷曰：「銅山西崩，靈鐘東應，便是易耶？」}{\footnotesize \textbf{東方朔傳}曰孝武皇帝時，未央宮前殿鐘無故自鳴，三日三夜不止，詔問太史待詔王朔，朔言恐有兵氣，更問東方朔，朔曰「臣聞銅者山之子，山者銅之母，以陰陽氣類言之，子母相感，山恐有崩弛者，故鐘先鳴，易曰『鳴鶴在陰，其子和之』，精之至也，其應在後五日內」，居三日，南郡太守上書言山崩，延袤二十餘里。\textbf{樊英別傳}曰漢順帝時，殿下鐘鳴，問英，對曰「蜀㟭山崩，山於銅為母，母崩子鳴，非聖朝災」，後蜀果上山崩，日月相應。二說微異，故並載之。}\textbf{遠公笑而不答。}

\subsection*{62}

\textbf{羊孚弟娶王永言女，}{\footnotesize 孚弟，輔也。\textbf{羊氏譜}曰輔，字幼仁，泰山人，祖楷，尚書郎，父綏，中書郎，輔仕至衛軍功曹，娶琅邪王訥之女，字僧首。}\textbf{及王家見壻，孚送弟俱往，時永言父東陽尚在，}{\footnotesize \textbf{王氏譜}曰訥之，字永言，琅邪人，祖彪之，光祿大夫，父臨之，東陽太守，訥之歷尚書左丞、御史中丞。}\textbf{殷仲堪是東陽女壻，亦在坐，}{\footnotesize \textbf{殷氏譜}曰仲堪娶琅邪王臨之女，字英彥。}\textbf{孚雅善理義，乃與仲堪道齊物，}{\footnotesize 莊子篇也。}\textbf{殷難之，羊云：「君四番後，當得見同。」殷笑曰：「乃可得盡，何必相同？」乃至四番後一通，殷咨嗟曰：「僕便無以相異。」歎為新拔者久之。}

\subsection*{63}

\textbf{殷仲堪云：「三日不讀道德經，便覺舌本間強。」}{\footnotesize \textbf{晉安帝紀}曰仲堪有思理，能清言。}

\subsection*{64}

\textbf{提婆初至，為東亭第講阿毗曇，}{\footnotesize \textbf{出經敘}曰僧伽提婆，罽賓人，姓瞿曇氏，儁朗有深鑒，苻堅至長安，出諸經，後渡江，遠法師請譯阿毗曇。\textbf{遠法師阿毗曇敘}曰阿毗曇心者，三藏之要領，詠歌之微言，源流廣大，管綜眾經，領其宗會，故作者以心為名焉，有出家開士字法勝，以阿毗曇源流廣大，卒難尋究，別撰斯部，凡二百五十偈，以為要解，號之曰心，罽賓沙門僧伽提婆，少玩斯文，因請令譯焉。阿毗曇者，晉言大法也。\textbf{道標法師}曰阿毗曇者，秦言無比法也。}\textbf{始發講，坐裁半，僧彌便云：「都已曉。」即於坐分數四有意道人，更就餘屋自講，提婆講竟，東亭問法岡道人曰：}{\footnotesize 法岡，未詳氏族。}\textbf{「弟子都未解，阿彌那得已解？所得云何？」曰：「大略全是，故當小未精覈耳。」}{\footnotesize \textbf{出經敘}曰提婆以隆安初遊京師，東亭侯王珣迎至舍講阿毗曇，提婆宗致既明，振發義奧，王僧彌一聽便自講，其明義易啓人心如此，未詳年卒。}

\subsection*{65}

\textbf{桓南郡與殷荊州共談，毎相攻難，年餘後，但一兩番，桓自歎才思轉退，殷云：「此乃是君轉解。」}{\footnotesize \textbf{周祗隆安記}曰玄善言理，棄郡還國，常與殷荊州仲堪終日談論不輟。}

\subsection*{66}

\textbf{文帝嘗令東阿王七步中作詩，不成者行大法，應聲便為詩曰：「煮豆持作羹，漉豉以為汁，萁在釜下然，豆在釜中泣，本自同根生，相煎何太急？」帝深有慚色。}{\footnotesize \textbf{魏志}曰陳思王植，字子建，文帝同母弟也，年十餘歲，誦詩論及辭賦數萬言，善屬文，太祖嘗視其文曰「汝倩人邪」，植跪曰「出言為論，下筆成章，顧當面試，奈何倩人」，時鄴銅雀臺新成，太祖悉將諸子登之，使各為賦，植援筆立成，可觀，性簡易，不治威儀，輿馬服飾，不尚華麗，毎見難問，應聲而答，太祖寵愛之，幾為太子者數矣，文帝即位，封鄄城侯，後徙雍丘，復封東阿，植毎求試不得，而國亟遷易，汲汲無懽，年四十一薨。}

\subsection*{67}

\textbf{魏朝封晉文王為公，備禮九錫，文王固讓不受，公卿將校當詣府敦喻，司空鄭沖}{\footnotesize 沖已見。}\textbf{馳遣信就阮籍求文，籍時在袁孝尼家，}{\footnotesize \textbf{袁氏世紀}曰準，字孝尼，陳郡陽夏人，父渙，魏郎中令，準忠信居正，不恥下問，唯恐人不勝己也，世事多險，故恬退不敢求進，著書十萬餘言。\textbf{荀綽兗州記}曰準有雋才，泰始中位給事中。}\textbf{宿醉扶起，書札為之，無所點定，乃寫付使，時人以為神筆。}{\footnotesize \textbf{顧愷之晉文章記}曰阮籍勸進，落落有宏致，至轉說徐而攝之也。一本注\textbf{阮籍勸進文}略曰竊聞明公固讓，沖等眷眷，實懷愚心，以為聖王作制，百代同風，褒德賞功，其來久矣，周公藉已成之業，據既安之勢，光宅曲阜，奄有龜蒙，明公宜奉聖旨，受茲介福也。}

\subsection*{68}

\textbf{左太沖作三都賦初成，}{\footnotesize \textbf{思別傳}曰思，字太沖，齊國臨淄人，父雍，起於筆札，多所掌練，為殿中御史，思蚤喪母，雍憐之，不甚教其書學，及長，博覽名文，遍閲百家，司空張華辟為祭酒，賈謐舉為祕書郎，謐誅，歸鄉里，專思著述，齊王冏請為記室參軍，不起，時為三都賦未成也，後數年疾終，其三都賦改定，至終乃上，初，作蜀都賦云「金馬電發於高岡，碧雞振翼而雲披，鬼彈飛丸以礌礉，火井騰光以赫曦」，今無鬼彈，故其賦往往不同，思為人无吏幹而有文才，又頗以椒房自矜，故齊人不重也。}\textbf{時人互有譏訾，思意不愜，後示張公，}{\footnotesize 張華已見。}\textbf{張曰：「此二京可三，然君文未重於世，宜以經高名之士。」思乃詢求於皇甫謐，}{\footnotesize \textbf{王隱晉書}曰謐，字士安，安定朝那人，漢太尉嵩曾孫也，祖叔獻，灞陵令，父叔侯，舉孝廉，謐族從皆累世富貴，獨守寒素，所養叔母歎曰「昔孟母以三徙成子，曾父以烹豕存教，豈我居不卜鄰，何爾魯之甚乎？修身篤學，自汝得之，於我何有」，因對之流涕，謐乃感激，年二十餘，就鄉里席坦受書，遭人而問，少有寧日，武帝借其書二車，遂博覽，太子中庶子、議郎徵，並不就，終於家。}\textbf{謐見之嗟歎，遂為作敘，於是先相非貳者，莫不斂袵讚述焉。}{\footnotesize \textbf{思別傳}曰思造張載，問㟭、蜀事，交接亦疎，皇甫謐西州高士，摯仲治宿儒知名，非思倫匹，劉淵林、衛伯輿並蚤終，皆不為思賦序注也，凡諸注解，皆思自為，欲重其文，故假時人名姓也。}

\subsection*{69}

\textbf{劉伶著酒德頌，意氣所寄。}{\footnotesize \textbf{名士傳}曰伶，字伯倫，沛郡人，肆意放蕩，以宇宙為狹，常乘鹿車，攜一壺酒，使人荷鍤隨之，云「死便掘地以埋」，土木形骸，遨游一世。\textbf{竹林七賢論}曰伶處天地間，悠悠蕩蕩，无所用心，嘗與俗士相牾，其人攘袂而起，欲必築之，伶和其色曰「雞肋豈足以當尊拳」，其人不覺廢然而返，未嘗措意文章，終其世，凡著酒德頌一篇而已，其辭曰「有大人先生者，以天地為一朝，萬朞為須臾，日月為扃牖，八荒為庭衢，行无轍迹，居无室廬，幕天席地，縱意所如，行則操巵執觚，動則挈榼提壺，唯酒是務，焉知其餘？有貴介公子，縉紳處士，聞吾風聲，議其所以，乃奮袂攘襟，怒目切齒，陳說禮法，是非鋒起，先生於是方捧罌承糟，銜杯漱醪，奮髯箕踞，枕麴藉糟，無思無慮，其樂陶陶，兀然而醉，慌爾而醒，靜聽不聞雷霆之聲，熟視不見太山之形，不覺寒暑之切肌，利欲之感情，俯觀萬物之擾擾，如江漢之載浮萍，二豪侍側焉，如蜾蠃之與螟蛉」。}

\subsection*{70}

\textbf{樂令善於清言，而不長於手筆，將讓河南尹，請潘岳為表，}{\footnotesize \textbf{晉陽秋}曰岳，字安仁，滎陽人，夙以才穎發名，善屬文，清綺絕世，蔡邕未能過也，仕至黃門侍郎，為孫秀所害。}\textbf{潘云：「可作耳，要當得君意。」樂為述己所以為讓，標位二百許語，潘直取錯綜，便成名筆，時人咸云：「若樂不假潘之文，潘不取樂之旨，則無以成斯矣。」}

\subsection*{71}

\textbf{夏侯湛作周詩成，}{\footnotesize \textbf{文士傳}曰湛，字孝若，譙國人，魏征西將軍夏侯淵曾孫也，有盛才，文章巧思，善補雅詞，名亞潘岳，歷中書侍郎。\textbf{湛集}載其敘曰周詩者，南陔、白華、華黍、由庚、崇丘、由儀六篇，有其義而亡其辭，湛續其亡，故云周詩也。}\textbf{示潘安仁，安仁曰：「此非徒溫雅，乃別見孝悌之性。」}{\footnotesize 其詩曰「既殷斯虔，仰說洪恩，夕定辰省，奉朝侍昏，宵中告退，雞鳴在門，孳孳恭誨，夙夜是敦」。}\textbf{潘因此遂作家風詩。}{\footnotesize 岳家風詩載其宗祖之德及自戒也。}

\subsection*{72}

\textbf{孫子荊除婦服，作詩以示王武子，}{\footnotesize \textbf{孫楚集}云婦，胡毋氏也。其詩曰「時邁不停，日月電流，神爽登遐，忽已一周，禮制有敘，告除靈丘，臨祠感痛，中心若抽」。}\textbf{王曰：「未知文生於情，情生於文，}{\footnotesize 一作「文於情生，情於文生」。}\textbf{覽之悽然，增伉儷之重。」}

\subsection*{73}

\textbf{太叔廣甚辯給，而摯仲治長於翰墨，俱為列卿，毎至公坐，廣談，仲治不能對，退著筆難廣，廣又不能答。}{\footnotesize \textbf{王隱晉書}曰廣，字季思，東平人，拜成都王為太弟，欲使詣洛，廣子孫多在洛，慮害，乃自殺。摯虞，字仲治，京兆長安人，祖茂，秀才，父模，太僕卿，虞少好學，師事皇甫謐，善校練文義，多所著述，歷祕書監、太常卿，從惠帝至長安，遂流離鄠杜間，性好博古，而文籍蕩盡，永嘉五年，洛中大饑，遂餓而死。虞與廣名位略同，廣長口才，虞長筆才，俱少政事，眾坐廣談，虞不能對，虞退筆難廣，廣不能答，於是更相嗤笑，紛然於世，廣無可記，虞多所錄，於斯為勝也。}

\subsection*{74}

\textbf{江左殷太常父子並能言理，亦有辯訥之異，揚州口談至劇，太常輒云：「汝更思吾論。」}{\footnotesize \textbf{中興書}曰殷融，字洪遠，陳郡人，桓彝有人倫鑒，見融甚歎美之，著象不盡意、大賢須易論，理義精微，談者稱焉，兄子浩亦能清言，毎與浩談，有時而屈，退而著論，融更居長，為司徒左西屬，飲酒善舞，終日嘯詠，未嘗以世務自嬰，累遷吏部尚書、太常卿，卒。}

\subsection*{75}

\textbf{庾子嵩作意賦成，}{\footnotesize \textbf{晉陽秋}曰敳，永嘉中為石勒所害，先是，敳見王室多難，知終嬰其禍，乃作意賦以寄懷。}\textbf{從子文康見，問曰：「若有意邪，非賦之所盡，若無意邪，復何所賦？」答曰：「正在有意無意之間。」}

\subsection*{76}

\textbf{郭景純詩云：「林無靜樹，川無停流。」}{\footnotesize \textbf{王隱晉書}曰郭璞，字景純，河東聞喜人，父瑗，建平太守。\textbf{璞別傳}曰璞奇博多通，文藻粲麗，才學賞豫，足參上流，其詩賦誄頌並傳於世，而訥於言，造次詠語，常人無異，又不持儀檢，形質穨索，縱情嫚惰，時有醉飽之失，友人干令升戒之曰「此伐性之斧也」，璞曰「吾所受有分，恆恐用之不盡，豈酒色之能害」，王敦取為參軍，敦縱兵都輦，乃咨以大事，璞極言成敗，不為回屈，敦忌而害之。詩，璞幽思篇者。}\textbf{阮孚云：}{\footnotesize 阮孚別見。}\textbf{「泓崢蕭瑟，實不可言，毎讀此文，輒覺神超形越。」}

\subsection*{77}

\textbf{庾闡始作揚都賦，道溫、庾云：「溫挺義之標，庾作民之望，方響則金聲，比德則玉亮。」庾公聞賦成，求看，兼贈貺之，闡更改望為雋、以亮為潤云。}{\footnotesize \textbf{中興書}曰闡，字仲初，潁川人，太尉亮之族也，少孤，九歲便能屬文，遷散騎侍郎，領大著作，為揚都賦，邈絕當時，五十四卒。}

\subsection*{78}

\textbf{孫興公作庾公誄，袁羊曰：「見此張緩。」于時以為名賞。}{\footnotesize \textbf{袁氏家傳}曰喬有文才。}

\subsection*{79}

\textbf{庾仲初作揚都賦成，以呈庾亮，亮以親族之懷，大為其名價云：「可三二京、四三都。」於此人人競寫，都下紙為之貴，謝太傅云：「不得爾，此是屋下架屋耳，事事擬學，而不免儉狹。」}{\footnotesize \textbf{王隱論揚雄太玄經}曰玄經雖妙，非益也，是以古人謂其屋下架屋。}

\subsection*{80}

\textbf{習鑿齒史才不常，宣武甚器之，未三十，便用為荊州治中，鑿齒謝牋亦云：「不遇明公，荊州老從事耳。」後至都見簡文，返命，宣武問：「見相王何如？」答云：「一生不曾見此人。」從此忤旨，出為衡陽郡，性理遂錯，於病中猶作漢晉春秋，品評卓逸。}{\footnotesize \textbf{續晉陽秋}曰鑿齒少而博學，才情秀逸，溫甚奇之，自州從事歲中三轉至治中，後以忤旨，左遷戶曹參軍、衡陽太守，在郡著漢晉春秋，斥溫覬覦之心也。\textbf{鑿齒集}載其論略曰靜漢末累世之交爭、廓九域之蒙晦、大定千載之盛功者，皆司馬氏也，若以魏有代王之德，則不足，有靜亂之功，則孫劉鼎立，共王、秦政猶不見敘於帝王，況暫制數州之眾哉？且漢有係周之業，則晉無所承魏之迹矣，春秋之時，吳楚稱王，若推有德，彼必自係於周，不推吳楚者也，況長轡廟堂，吳蜀兩定，天下之功也。}

\subsection*{81}

\textbf{孫興公云：「三都、二京，五經鼓吹。」}{\footnotesize 言此五賦是經典之羽翼。}

\subsection*{82}

\textbf{謝太傅問主簿陸退：}{\footnotesize \textbf{陸氏譜}曰退，字黎民，吳郡人，高祖凱，吳丞相，祖仰，吏部郎，父伊，州主簿，退仕至光祿大夫。}\textbf{「張憑何以作母誄，而不作父誄？」退答曰：「故當是丈夫之德，表於事行，婦人之美，非誄不顯。」}{\footnotesize \textbf{陸氏譜}曰退，憑壻也。}

\subsection*{83}

\textbf{王敬仁年十三，作賢人論，長史送示真長，真長答云：「見敬仁所作論，便足參微言。」}{\footnotesize \textbf{脩集}載其論曰或問「易稱賢人，黃裳元吉，苟未能闇與理會，何得不求通？求通則有損，有損則元吉之稱將虛設乎」，答曰「賢人誠未能闇與理會，當居然體從，比之理盡，猶一豪之領一梁，一豪之領一梁，雖於理有損，不足以撓梁，賢有情之至寡，豪有形之至小，豪不至撓梁，於賢人何有損之者哉」。}

\subsection*{84}

\textbf{孫興公云：「潘文爛若披錦，無處不善，}{\footnotesize \textbf{續文章志}曰岳為文，選言簡章，清綺絕倫。}\textbf{陸文若排沙簡金，往往見寶。」}{\footnotesize \textbf{文章傳}曰機善屬文，司空張華見其文章，篇篇稱善，猶譏其作文大治，謂曰「人之作文，患於不才，至子為文，乃患太多也」。}

\subsection*{85}

\textbf{簡文稱許掾云：「玄度五言詩，可謂妙絕時人。」}{\footnotesize \textbf{續晉陽秋}曰詢有才藻，善屬文，自司馬相如、王褒、揚雄諸賢，世尚賦頌，皆體則詩騷，傍綜百家之言，及至建安而詩章大盛，逮乎西朝之末，潘陸之徒雖時有質文，而宗歸不異也，正始中，王弼、何晏好莊老玄勝之談，而世遂貴焉，至江左李充尤盛，故郭璞五言始會合道家之言而韻之，詢及太原孫綽轉相祖尚，又加以三世之辭，而詩騷之體盡矣，詢、綽並為一時文宗，自此作者悉體之，至義熙中，謝混始改。}

\subsection*{86}

\textbf{孫興公作天台賦成，以示范榮期，}{\footnotesize \textbf{中興書}曰范啓，字榮期，慎陽人，父堅，護軍，啓以才義顯於世，仕至黃門郎。}\textbf{云：「卿試擲地，要作金石聲。」范曰：「恐子之金石，非宮商中聲。」然毎至佳句，}{\footnotesize 「赤城霞起而建標，瀑布飛流而界道」，此賦之佳處。}\textbf{輒云：「應是我輩語。」}

\subsection*{87}

\textbf{桓公見謝安石作簡文諡議，看竟，擲與坐上諸客曰：「此是安石碎金。」}{\footnotesize \textbf{劉謙之晉紀}載安議曰謹按諡法「一德不懈曰簡，道德博聞曰文」，易簡而天下之理得，觀乎人文，化成天下，儀之景行，猶有彷彿，宜尊號曰太宗，諡曰簡文。}

\subsection*{88}

\textbf{袁虎少貧，}{\footnotesize 虎，袁宏小字也。}\textbf{嘗為人傭載運租，謝鎮西經船行，其夜清風朗月，聞江渚間估客船上有詠詩聲，甚有情致，所誦五言，又其所未嘗聞，歎美不能已，即遣委曲訊問，乃是袁自詠其所作詠史詩，因此相要，大相賞得。}{\footnotesize \textbf{續晉陽秋}曰虎少有逸才，文章絕麗，曾為詠史詩，是其風情所寄，少孤而貧，以運租為業，鎮西謝尚時鎮牛渚，乘秋佳風月，率爾與左右微服泛江，會虎在運租船中諷詠，聲既清會，辭又藻拔，非尚所曾聞，遂住聽之，乃遣問訊，答曰「是袁臨汝郎誦詩，即其詠史之作也」，尚佳其率有勝致，即遣要迎，談話申旦，自此名譽日茂。}

\subsection*{89}

\textbf{孫興公云：「潘文淺而淨，陸文深而蕪。」}

\subsection*{90}

\textbf{裴郎作語林，始出，大為遠近所傳，時流年少無不傳寫，各有一通，載王東亭作經王公酒壚下賦，甚有才情。}{\footnotesize \textbf{裴氏家傳}曰裴榮，字榮期，河東人，父穉，豐城令，榮期少有風姿才氣，好論古今人物，撰語林數卷，號曰裴子。檀道鸞謂裴松之，以為啓作語林，榮儻別名啓乎？}

\subsection*{91}

\textbf{謝萬作八賢論，與孫興公往反，小有利鈍，}{\footnotesize \textbf{中興書}曰萬善屬文，能談論。\textbf{萬集}載其敘四隱四顯，為八賢之論，謂漁父、屈原、季主、賈誼、楚老、龔勝、孫登、嵇康也，其旨以處者為優，出者為劣，孫綽難之，以謂體玄識遠者，出處同歸。文多不載。}\textbf{謝後出以示顧君齊，}{\footnotesize \textbf{顧氏譜}曰夷，字君齊，吳郡人，祖廞，孝廉，父霸，少府卿，夷辟州主簿，不就。}\textbf{顧曰：「我亦作，知卿當無所名。」}

\subsection*{92}

\textbf{桓宣武命袁彥伯作北征賦，}{\footnotesize \textbf{續晉陽秋}曰宏從溫征鮮卑，故作北征賦，宏文之高者。}\textbf{既成，公與時賢共看，咸嗟歎之，時王珣在坐云：「恨少一句，得寫字足韻，當佳。」袁即於坐攬筆益云：「感不絕於余心，泝流風而獨寫。」公謂王曰：「當今不得不以此事推袁。」}{\footnotesize \textbf{宏集}載其賦云聞所聞於相傳，云獲麟於此野，誕靈物以瑞德，奚授體於虞者，悲尼父之慟泣，似實慟而非假，豈一物之足傷，實致傷於天下，感不絕於余心，遡流風而獨寫。\textbf{晉陽秋}曰宏嘗與王珣、伏滔同侍溫坐，溫令滔讀其賦，至「致傷於天下」，於此改韻，云「此韻所詠，慨深千載，今於天下之後便移韻，於寫送之致，如為未盡」，滔乃云「得益寫一句，或當小勝」，桓公語宏「卿試思益之」，宏應聲而益，王、伏稱善。}

\subsection*{93}

\textbf{孫興公道曹輔佐才如白地明光錦，}{\footnotesize \textbf{中興書}曰曹毗，字輔佐，譙國人，魏大司馬休曾孫也，好文籍，能屬詞，累遷太學博士、尚書郎、光祿勳。}\textbf{裁為負版絝，}{\footnotesize \textbf{論語}曰孔子式負版者。\textbf{鄭氏注}曰版，謂邦國籍也，負之者，賤隸人也。}\textbf{非無文采，酷無裁製。}

\subsection*{94}

\textbf{袁伯彥作名士傳成，}{\footnotesize 宏以夏侯太初、何平叔、王輔嗣為正始名士，阮嗣宗、嵇叔夜、山巨源、向子期、劉伯倫、阮仲容、王濬仲為竹林名士，裴叔則、樂彥輔、王夷甫、庾子嵩、王安期、阮千里、衛叔寶、謝幼輿為中朝名士。}\textbf{見謝公，公笑曰：「我嘗與諸人道江北事，特作狡獪耳，彥伯遂以著書。」}

\subsection*{95}

\textbf{王東亭到桓公吏，既伏閣下，桓公令人竊取其白事，東亭即於閣下更作，無復向一字。}{\footnotesize \textbf{續晉陽秋}曰珣學涉通敏，文高當世。}

\subsection*{96}

\textbf{桓宣武北征，}{\footnotesize \textbf{溫別傳}曰溫以太和四年上疏自征鮮卑。}\textbf{袁虎時從，被責免官，會須露布文，喚袁倚馬前令作，手不輟筆，俄得七紙，殊可觀，東亭在側，極歎其才，袁虎云：「當令齒舌間得利。」}

\subsection*{97}

\textbf{袁宏始作東征賦，都不道陶公，胡奴誘之狹室中，臨以白刃，}{\footnotesize 胡奴，陶範，別見。}\textbf{曰：「先公勳業如是，君作東征賦，云何相忽略？」宏窘蹙無計，便答：「我大道公，何以云無？」因誦曰：「精金百鍊，在割能斷，功則治人，職思靖亂，長沙之勳，為史所讚。」}{\footnotesize \textbf{續晉陽秋}曰宏為大司馬記室參軍，後為東征賦，悉稱過江諸名望，時桓溫在南州，宏語眾云「我決不及桓宣城」，時伏滔在溫府，與宏善，苦諫之，宏笑而不答，滔密以啓溫，溫甚忿，以宏一時文宗，又聞此賦有聲，不欲令人顯聞之，後遊青山飲酌，既歸，公命宏同載，眾為危懼，行數里，問宏曰「聞君作東征賦，多稱先賢，何故不及家君」，宏答曰「尊公稱謂，自非下官所敢專，故未呈啓，不敢顯之耳」，溫乃云「君欲為何辭」，宏即答云「風鑒散朗，或搜或引，身雖可亡，道不可隕，則宣城之節，信為允也」，溫泫然而止。二說不同，故詳載焉。}

\subsection*{98}

\textbf{或問顧長康：「君箏賦何如嵇康琴賦？」顧曰：「不賞者，作後出相遺，深識者，亦以高奇見貴。」}{\footnotesize \textbf{中興書}曰愷之博學有才氣，為人遲鈍而自矜尚，為時所笑。\textbf{宋明帝文章志}曰桓溫云「顧長康體中癡黠各半，合而論之，正平平耳」，世云有三絕，畫絕、文絕、癡絕。\textbf{續晉陽秋}曰愷之矜伐過實，諸年少因相稱譽，以為戲弄，為散騎常侍，與謝瞻連省，夜於月下長詠，自云得先賢風制，瞻毎遙贊之，愷之得此，彌自力忘倦，瞻將眠，語搥腳人令代，愷之不覺有異，遂幾申旦而後止。}

\subsection*{99}

\textbf{殷仲文天才宏贍，}{\footnotesize \textbf{續晉陽秋}曰仲文雅有才藻，著文數十篇。}\textbf{而讀書不甚廣，傅亮歎曰：}{\footnotesize 亮別見。}\textbf{「若使殷仲文讀書半袁豹，}{\footnotesize \textbf{丘淵之文章敘}曰豹，字士蔚，陳郡人，祖耽，歷陽太守，父質，琅邪內史，豹隆安中著作佐郎，累遷太尉長史、丹陽尹，義熙九年卒。}\textbf{才不減班固。」}{\footnotesize \textbf{續漢書}曰固，字孟堅，右扶風人，幼有儁才，學無常師，善屬文，經傳無不究覽。}

\subsection*{100}

\textbf{羊孚作雪贊云：「資清以化，乘氣以霏，遇象能鮮，即潔成輝。」桓胤遂以書扇。}{\footnotesize \textbf{中興書}曰胤，字茂祖，譙國人，祖沖，太尉，父嗣，江州刺史，胤少有清操，以恬退見稱，仕至中書令，玄敗，徙安成郡，後見誅。}

\subsection*{101}

\textbf{王孝伯在京行散，至其弟王睹戶前，}{\footnotesize 睹，王爽小字也。\textbf{中興書}曰爽，字季明，恭第四弟也，仕至侍中，恭事敗，贈太常。}\textbf{問：「古詩中何句為最？」睹思未答，孝伯詠：「所遇無故物、焉得不速老，此句為佳。」}

\subsection*{102}

\textbf{桓玄嘗登江陵城南樓云：「我今欲為王孝伯作誄。」因吟嘯良久，隨而下筆，一坐之間，誄以之成。}{\footnotesize \textbf{晉安帝紀}曰玄文翰之美，高於一世。\textbf{玄集}載其誄敘曰隆安二年九月十七日，前將軍、青兗二州刺史、太原王孝伯薨，川岳降神，哲人是育，既爽其靈，不貽其福，天道茫昧，孰測倚伏，犬馬反噬，豺狼翹陸，嶺摧高梧，林殘故竹，人之云亡，邦國喪牧，于以誄之，爰旌芳郁。文多，不盡載。}

\subsection*{103}

\textbf{桓玄初并西夏，領荊江二州，二府一國，}{\footnotesize \textbf{玄別傳}曰玄既克殷仲堪，後楊佺期，遣使諷朝廷，朝廷以玄都督八州，領江州、荊州二刺史。}\textbf{于時始雪，五處俱賀，五版並入，玄在聽事上，版至即答版後，皆粲然成章，不相揉雜。}

\subsection*{104}

\textbf{桓玄下都，羊孚時為兗州別駕，從京來詣門，牋云：「自頃世故睽離，心事淪薀，明公啓晨光於積晦，澄百流以一源。」桓見牋，馳喚前，云：「子道，子道，來何遲？」即用為記室參軍，孟昶}{\footnotesize 別見。}\textbf{為劉牢之主簿，}{\footnotesize \textbf{續晉陽秋}曰牢之，字道堅，彭城人，世以將顯，父遁，征虜將軍，牢之沈毅多計數，為謝玄參軍，苻堅之役，以驍猛成功，及平王恭，轉徐州刺史，桓玄下都，以牢之為前鋒，行征西將軍，玄至歸降，用為會稽內史，欲解其兵，奔而縊死。}\textbf{詣門謝，見云：「羊侯，羊侯，百口賴卿。」}