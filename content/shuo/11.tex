\chapter{捷悟第十一}

\subsection*{1}

\textbf{楊德祖為魏武主簿，時作相國門，始搆榱桷，魏武自出看，使人題門作「活」字便去，楊見，即令壞之，既竟，曰：「門中活，闊字，王正嫌門大也。」}{\footnotesize \textbf{文士傳}曰楊脩，字德祖，弘農人，太尉彪子，少有才學思幹，魏武為丞相，辟為主簿，脩常白事，知必有反覆教，豫為答對數紙，以次牒之而行，敕守者曰「向白事，必教出相反覆，若按此次第連答之」，已而風吹紙次亂，守者不別，而遂錯誤，公怒推問，脩慚懼，然以所白甚有理，終亦是脩，後為武帝所誅。}

\subsection*{2}

\textbf{人餉魏武一桮酪，魏武噉少許，蓋頭上題「合」字以示眾，眾莫能解，次至楊脩，脩便噉，曰：「公教人噉一口也，復何疑？」}

\subsection*{3}

\textbf{魏武嘗過曹娥碑下，楊脩從，碑背上見題作「黃絹幼婦，外孫䪢臼」八字，魏武謂脩曰：「解不？」答曰：「解。」魏武曰：「卿未可言，待我思之。」行三十里，魏武乃曰：「吾已得。」令脩別記所知，脩曰：「黃絹，色絲也，於字為絕，幼婦，少女也，於字為妙，外孫，女子也，於字為好，䪢臼，受辛也，於字為辤，所謂絕妙好辤也。」魏武亦記之，與脩同，乃歎曰：「我才不及卿，乃覺三十里。」}{\footnotesize \textbf{會稽典錄}曰孝女曹娥者，上虞人，父盱，能撫節按歌，婆娑樂神，漢安二年，迎伍君神，泝濤而上，為水所淹，不得其尸，娥年十四，號慕思盱，乃投瓜于江，存其父尸曰「父在此，瓜當沈」，旬有七日，瓜偶沈，遂自投於江而死，縣長度尚悲憐其義，為之改葬，命其弟子邯鄲子禮為之作碑。\textbf{按}曹娥碑在會稽中，而魏武、楊脩未嘗過江也。\textbf{異苑}曰陳留蔡邕避難過吳，讀碑文，以為詩人之作，無詭妄也，因刻石旁作八字，魏武見而不能了，以問群寮，莫有解者，有婦人浣於汾渚，曰「第四車解」，既而，禰正平也，衡即以離合義解之，或謂此婦人即娥靈也。}

\subsection*{4}

\textbf{魏武征袁本初，治裝，餘有數十斛竹片，咸長數寸，眾並謂不堪用，正令燒除，太祖思所以用之，謂可為竹椑楯，而未顯其言，馳使問主簿楊德祖，應聲答之，與帝正同，眾伏其辯悟。}

\subsection*{5}

\textbf{王敦引軍垂至大桁，明帝自出中堂，溫嶠為丹陽尹，帝令斷大桁，故未斷，帝大怒，瞋目，左右莫不悚懼，}{\footnotesize \textbf{按}晉陽秋、鄧紀皆云「敦將至，嶠燒朱雀橋以阻其兵」，而云「未斷大桁，致帝怒」，大為譌謬，一本云「帝自勸嶠入」，一本作「噉飲帝怒」，此則近也。}\textbf{召諸公來，嶠至不謝，但求酒炙，王導須臾至，徒跣下地，謝曰：「天威在顏，遂使溫嶠不容得謝。」嶠於是下謝，帝乃釋然，諸公共歎王機悟名言。}

\subsection*{6}

\textbf{郗司空在北府，桓宣武惡其居兵權，}{\footnotesize \textbf{南徐州記}曰徐州人多勁悍，號精兵，故桓溫常曰「京口酒可飲，箕可用，兵可使」。}\textbf{郗於事機素暗，遣牋詣桓：「方欲共獎王室，脩復園陵。」世子嘉賓出行，於道上聞信至，急取牋，視竟，寸寸毀裂，便回，還更作牋，自陳老病，不堪人間，欲乞閑地自養，宣武得牋大喜，即詔轉公督五郡、會稽太守。}{\footnotesize \textbf{晉陽秋}曰大司馬將討慕容暐，表求申勸平北愔及袁真等嚴辦，愔以羸疾求退，詔大司馬領愔所任。\textbf{按}中興書，愔辭此行，溫責其不從，轉授會稽，世說為謬。}

\subsection*{7}

\textbf{王東亭作宣武主簿，嘗春月與石頭兄弟乘馬出郊，時彥同遊者連鑣俱進，}{\footnotesize 石頭，桓熙小字。\textbf{中興書}曰熙，字伯道，溫長子也，仕至豫州刺史。}\textbf{唯東亭一人常在前，覺數十步，諸人莫之解，石頭等既疲倦，俄而乘輿回，諸人皆似從官，唯東亭奕奕在前，其悟捷如此。}