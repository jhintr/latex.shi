\chapter{蕩之什詁訓傳第二十五}

\section{蕩}

%{\footnotesize 八章、章八句}

\textbf{蕩，召穆公傷周室大壞也。厲王無道，天下蕩蕩，無綱紀文章，故作是詩也。}

\textbf{蕩蕩上帝，下民之辟。}{\footnotesize 上帝以託君王也。辟，君也。箋云蕩蕩，法度廢壞之貌。厲王乃以此居人上，為天下之君，言其無可則象之甚。}\textbf{疾威上帝，其命多辟。}{\footnotesize 疾病人矣，威罪人矣。箋云疾病人者，重賦斂也，威罪人者，峻刑法也。其政教又多邪辟，不由舊章。}\textbf{天生烝民，其命匪諶。靡不有初，鮮克有終。}{\footnotesize 諶，誠也。箋云烝眾、鮮寡、克能也。天之生此眾民，其教道之，非當以誠信使之忠厚乎，今則不然，民始皆庶幾於善道，後更化於惡俗。}

\begin{quoting}諶 \texttt{chén}。\textbf{陳奐}言天生此天下之眾民，何其政教之不誠也。\end{quoting}

\textbf{文王曰咨，咨女殷商。曾是彊禦，曾是掊克，曾是在位，曾是在服。}{\footnotesize 咨，嗟也。彊禦，彊梁禦善也。掊克，自伐而好勝人也。服，服政事也。箋云厲王弭謗，穆公朝廷之臣，不敢斥今王之惡，故上陳文王咨嗟殷紂以切刺之，女曾任用是惡人，使之處位執職事也。}\textbf{天降滔德，女興是力。}{\footnotesize 天君、滔慢也。箋云厲王施倨慢之化，女群臣又相與而力為之，言競於惡。}

\begin{quoting}禦，魯詩齊詩作圉，彊、禦二字同義。\textbf{朱熹}彊禦，暴虐之臣也，掊克，聚斂之臣也。\textbf{孫鑛}批評詩經曰明是彊禦在位，掊克在服，乃分作四句，各喚以「曾是」字，以肆其態。\textbf{王安石}彊禦掊克，是謂滔德。\end{quoting}

\textbf{文王曰咨，咨女殷商。而秉義類，彊禦多懟。流言以對，寇攘式內。}{\footnotesize 對，遂也。箋云義之言宜也。類善、式用也。女執事之臣宜用善人，反任彊禦眾懟為惡者，皆流言謗毀賢者，王若問之，則又以對，寇盜攘竊為姦宄者而王信之，使用事於內。}\textbf{侯作侯祝，靡屆靡究。}{\footnotesize 作祝，詛也。屆極、究窮也。箋云侯，維也。王與群臣乖爭而相疑，日祝詛求其凶咎無極已。}

\begin{quoting}懟，怨也。內，入也，金文內、入同用。作祝，同詛咒。\end{quoting}

\textbf{文王曰咨，咨女殷商。女炰烋于中國，斂怨以為德。}{\footnotesize 炰烋，猶彭亨也。箋云炰烋，自矜氣健之貌。斂聚群不逞作怨之人，謂之有德而任用之。}\textbf{不明爾德，時無背無側。}{\footnotesize 後無臣，側無人也。箋云無臣無人，謂賢者不用。}\textbf{爾德不明，以無陪無卿。}{\footnotesize 無陪貳也，無卿士也。}

\begin{quoting}炰烋 \texttt{páo xiāo}，亦作咆哮。時，韓詩作以。側，齊詩作仄。漢書顏注「不別善惡，有逆背傾仄者，有堪為卿大夫者，皆不知之也」。\end{quoting}

\textbf{文王曰咨，咨女殷商。天不湎爾以酒，不義從式。}{\footnotesize 義，宜也。箋云式，法也。天不同女顏色以酒，有沈湎於酒者，是乃過也，不宜從而法行之。}\textbf{既愆爾止，靡明靡晦。式號式呼，俾晝作夜。}{\footnotesize 使晝為夜也。箋云愆，過也。女既過沈湎矣，又不為明晦，無有止息，醉則號呼相俲，用晝日作夜，不視政事。}

\begin{quoting}釋文引韓詩「飲酒閉門不出客曰湎」。止，容止。\end{quoting}

\textbf{文王曰咨，咨女殷商。如蜩如螗，如沸如羹。}{\footnotesize 蜩，蟬也。螗，蝘也。箋云飲酒號呼之聲如蜩螗之鳴，其笑語沓沓又如湯之沸、羹之方熟。}\textbf{小大近喪，人尚乎由行。}{\footnotesize 言居人上，欲用行是道也。箋云殷紂之時，君臣失道如此且喪亡矣，時人化之甚，尚欲從而行之，不知其非。}\textbf{內奰于中國，覃及鬼方。}{\footnotesize 奰，怒也，不醉而怒曰奰。鬼方，遠方也。箋云此言時人忕於為惡，雖有不醉猶好怒。}

\begin{quoting}\textbf{馬瑞辰}詩意蓋謂時人悲嘆之聲如蜩螗之鳴，憂亂之心如沸羹之熟。奰 \texttt{bì}。覃，延及。\end{quoting}

\textbf{文王曰咨，咨女殷商。匪上帝不時，殷不用舊。}{\footnotesize 箋云此言紂之亂非其生不得其時，乃不用先王之故法之所致。}\textbf{雖無老成人，尚有典刑。}{\footnotesize 箋云老成人，謂若伊尹、伊陟、臣扈之屬。雖無此臣，猶有常事故法可案用也。}\textbf{曾是莫聽，大命以傾。}{\footnotesize 箋云莫，無也。朝廷君臣皆任喜怒，曾無用典刑治事者，以至誅滅。}

\textbf{文王曰咨，咨女殷商。人亦有言，顛沛之揭，枝葉未有害，本實先撥。}{\footnotesize 顛仆、沛拔也。揭，見根貌。箋云揭，蹶貌。撥，猶絕也。言大木揭然將蹶，枝葉未有折傷，其根本實先絕，乃相隨俱顛拔，喻紂之官職雖俱存，紂誅亦皆死。}\textbf{殷鑒不遠，在夏后之世。}{\footnotesize 箋云此言殷之明鏡不遠也，近在夏后之世，謂湯誅桀也，後武王誅紂，今之王者何以不用為戒。}

\begin{quoting}撥，同敗，列女傳引詩即作敗。\end{quoting}

\section{抑}

%{\footnotesize 十二章、三章章八句、九章章十句}

\textbf{抑，衛武公刺厲王，亦以自警也。}{\footnotesize 自警者，「如彼泉流，無淪胥以亡」。}

\begin{quoting}毛序蓋據國語楚語「昔衛武公年數九十有五矣⋯⋯於是作懿戒以自儆也」，韋昭注「昭謂懿詩，大雅抑之篇也，懿讀曰抑」。\end{quoting}

\textbf{抑抑威儀，維德之隅。人亦有言，靡哲不愚。}{\footnotesize 抑抑，密也。隅，廉也。靡哲不愚，國有道則知，國無道則愚。箋云人密審於威儀抑抑然，是其德必嚴正也。古之賢者，道行心平，可外占而知內，如宮室之制，內有繩直則外有廉隅，今王政暴虐，賢者皆佯愚不為，容貌如不肖然。}\textbf{庶人之愚，亦職維疾。哲人之愚，亦維斯戾。}{\footnotesize 職主、戾罪也。箋云庶，眾也。眾人性無知，以愚為主，言是其常也，賢者而為愚，畏懼於罪也。}

\begin{quoting}隅，同偶，漢劉熊碑引詩正作偶。\end{quoting}

\textbf{無競維人，四方其訓之。有覺德行，四國順之。}{\footnotesize 無競，競也。訓教、覺直也。箋云競，彊也。人君為政，無彊於得賢人，得賢人則天下教化，於其俗有大德行，則天下順從其政，言在上所以倡道。}\textbf{訏謨定命，遠猶辰告。}{\footnotesize 訏大、謨謀、猶道、辰時也。箋云猶，圖也。大謀定命，謂正月始和，布政于邦國都鄙也，為天下遠圖庶事，而以歲時告施之。}\textbf{敬慎威儀，維民之則。}{\footnotesize 箋云則，法也。}

\begin{quoting}呂覽求人篇高誘注「國之強惟在得人」。訓，左傳襄二十六年引詩作順。訏 \texttt{xū}。\end{quoting}

\textbf{其在于今，興迷亂于政。顛覆厥德，荒湛于酒。}{\footnotesize 箋云于今，謂今厲王也。興，猶尊尚也。王尊尚小人，迷亂於政事者，以傾敗其功德，荒廢其政事，又湛樂於酒，言愛小人之甚。}\textbf{女雖湛樂從，弗念厥紹。罔敷求先王，克共明刑。}{\footnotesize 紹繼、共執、刑法也。箋云罔，無也。女君臣雖好樂嗜酒而相從，不當念繼女之後人將俲女所為，無廣索先王之道與能執法度之人乎，切責之也。}

\begin{quoting}興，同虛，語詞。\textbf{陳奐}釋詞云「雖，維也」，古雖、維聲通，書無逸篇云「惟耽樂之從」，文義正與此同。共，同拱。\end{quoting}

\textbf{肆皇天弗尚，如彼泉流，無淪胥以亡。}{\footnotesize 淪，率也。箋云肆，故今也。胥，皆也。王為政如是，故今皇天不高尚之，所謂仍下災異也。王自絕於天，如泉水之流，稍就虛竭，無見率引為惡，皆與之以亡。戒群臣不中行者，將并誅之。}\textbf{夙興夜寐，洒埽廷內，維民之章。}{\footnotesize 洒灑、章表也。箋云章，文章法度也。厲王之時，不恤政事，故戒群臣掌事者以此也。}\textbf{修爾車馬，弓矢戎兵，用戒戎作，用逷蠻方。}{\footnotesize 逷，遠也。箋云逷，當作剔，剔，治也。蠻方，蠻畿之外也。此時中國微弱，故復戒將率之臣以治軍實，女當用此備兵事之起，用此治九州之外不服者。}

\begin{quoting}\textbf{馬瑞辰}爾雅「尚，右也」，右通作祐，祐者助也，弗尚即弗右耳。淪胥，相率、相隨。戎兵，魯詩作戈兵。用以、戒備、作起也。\end{quoting}

\textbf{質爾人民，謹爾侯度，用戒不虞。}{\footnotesize 質，成也。不虞，非度也。箋云侯，君也。此時萬民失職，亦不肯趨公事，故又戒鄉邑之大夫及邦國之君，平女萬民之事，慎女為君之法度，用備不億度而至之事。}\textbf{慎爾出話，敬爾威儀，無不柔嘉。}{\footnotesize 話，善言也。箋云言謂教令也。柔安、嘉善也。}\textbf{白圭之玷，尚可磨也，斯言之玷，不可為也。}{\footnotesize 玷，缺也。箋云斯，此也。玉之缺尚可磨鑢而平，人君政教一失，誰能反覆之。}

\begin{quoting}質，齊詩作誥，魯詩韓詩作吿。\end{quoting}

\textbf{無易由言，無曰苟矣，莫捫朕舌，言不可逝矣。}{\footnotesize 莫無、捫持也。箋云由於、逝往也。女無輕易於教令，無曰苟且如是，今人無持我舌者，而自聽恣也，教令一往行於下，其過誤可得而已之乎。}\textbf{無言不讎，無德不報。惠于朋友，庶民小子。}{\footnotesize 讎，用也。箋云惠，順也。教令之出如賣物，物善則其售賈貴，物惡則其售賈賤，德加於民，民則以義報之，王又當施順道於諸侯，下及庶民之子弟。}\textbf{子孫繩繩，萬民靡不承。}{\footnotesize 箋云繩繩，戒也。王之子孫敬戒行王之教令，天下之民不承順之乎，言承順也。}

\begin{quoting}讎，魯詩韓詩作酬，答也。\end{quoting}

\textbf{視爾友君子，輯柔爾顏，不遐有愆。}{\footnotesize 輯，和也。箋云柔安、遐遠也。今視女之諸侯及卿大夫皆脅肩諂笑，以和安女顏色，是於正道不遠有罪過乎，言其近也。}\textbf{相在爾室，尚不媿于屋漏。無曰不顯，莫予云覯。}{\footnotesize 西北隅謂之屋漏。覯，見也。箋云相助、顯明也。諸侯卿大夫助祭在女宗廟之室，尚無肅敬之心，不慙媿於屋漏有神見人之為也，女無謂是幽昧不明，無見我者，神見女矣。屋，小帳也。漏，隱也。禮，祭於奧，既畢，改設饌於西北隅而厞隱之處，此祭之末也。}\textbf{神之格思，不可度思，矧可射思。}{\footnotesize 格，至也。箋云矧況、射厭也。神之來至去止，不可度知，況可於祭末而有厭倦乎。}

\begin{quoting}\textbf{朱熹}言視爾友於君子之時，和柔爾之顏色，其戒懼之意，常若自省曰，豈不至於有過乎。尚，通上。屋漏，孔疏引孫炎曰「當室之白日光所漏入」。矧 \texttt{shěn}。射，同斁，厭也。\end{quoting}

\textbf{辟爾為德，俾臧俾嘉。淑慎爾止，不愆于儀。不僭不賊，鮮不為則。}{\footnotesize 女為善則民為善矣。止，至也。為人君止於仁，為人臣止於敬，為人子止於孝，為人父止於慈，與國人交止於信。僭，差也。箋云辟，法也。止，容止也。當審法度女之施德，使之為民臣所善所美，又當善慎女之容止，不可過差於威儀，女所行不不信、不殘賊者，少矣其不為人所法。}\textbf{投我以桃，報之以李。}{\footnotesize 箋云此言善往則善來，人無行而不得其報也。投，猶擲也。}\textbf{彼童而角，實虹小子。}{\footnotesize 童，羊之無角者也。而角，自用也。虹，潰也。箋云童羊，譬王后也，而角者，喻與政事有所害也，此人實潰亂小子之政。禮，天子未除喪，稱小子。}

\begin{quoting}辟，明也。賊，貳之訛也，慝也，僭慝，差爽。\end{quoting}

\textbf{荏染柔木，言緡之絲。溫溫恭人，維德之基。}{\footnotesize 緡，被也。溫溫，寬柔也。箋云柔忍之木荏染然，人則被之弦以為弓，寬柔之人溫溫然，則能為德之基止，言內有其性，乃可以有為德也。}\textbf{其維哲人，告之話言，順德之行。其維愚人，覆謂我僭，民各有心。}{\footnotesize 話言，古之善言也。箋云覆，猶反也。僭，不信也。語賢知之人以善言，則順行之，告愚人，反謂我不信，民各有心，二者意不同也。}

\begin{quoting}話言，釋文引說文作詁言，云「詁，故言也」。\end{quoting}

\textbf{於乎小子，未知臧否。匪手攜之，言示之事。匪面命之，言提其耳。}{\footnotesize 箋云臧，善也。於乎，傷王不知善否，我非但以手攜掣之，親示以其事之是非，我非但對面語之，親提撕其耳。此言以教道之孰，不可啟覺。}\textbf{借曰未知，亦既抱子。}{\footnotesize 借，假也。箋云假令人云王尚幼少，未有所知，亦已抱子長大矣，不幼少也。}\textbf{民之靡盈，誰夙知而莫成。}{\footnotesize 莫，晚也。箋云萬民之意皆持不滿於王，誰早有所知而反晚成與，言王之無成，本無知故也。}

\begin{quoting}借，齊詩作藉。\end{quoting}

\textbf{昊天孔昭，我生靡樂。視爾夢夢，我心慘慘。}{\footnotesize 夢夢，亂也。慘慘，憂不樂也。箋云孔甚、昭明也。昊天乎乃甚明察，我生無可樂也，視王之意夢夢然，我心之憂悶慘慘然，愬其自恣，不用忠臣。}\textbf{誨爾諄諄，聽我藐藐。匪用為敎，覆用為虐。}{\footnotesize 藐藐然，不入也。箋云我教告王，口語諄諄，然王聽聆之藐藐然忽略，不用我所言為政令，反謂之有妨害於事，不受忠言。}\textbf{借曰未知，亦聿既耄。}{\footnotesize 耄，老也。}

\begin{quoting}夢 \texttt{méng}。慘 \texttt{cǎo}，魯詩作懆。虐，同謔，\textbf{馬瑞辰}詩蓋言不用其言為教令，反用其言為戲謔耳。\end{quoting}

\textbf{於乎小子，告爾舊止。聽用我謀，庶無大悔。}{\footnotesize 箋云舊，久也。止，辭也。庶幸、悔恨也。}\textbf{天方艱難，曰喪厥國。}{\footnotesize 箋云天以王為惡如是，故出艱難之事，謂下災異、生兵寇，將以滅亡。}\textbf{取譬不遠，昊天不忒。回遹其德，俾民大棘。}{\footnotesize 箋云今我為王取譬喻不及遠也，維近耳，王當如昊天之德有常不差忒也，王反為無常，維邪其行為貪暴，使民之財匱盡而大困急。}

\begin{quoting}回遹 \texttt{yù}，邪僻。\end{quoting}

\section{桑柔}

%{\footnotesize 十六章、八章章八句、八章章六句}

\textbf{桑柔，芮伯刺厲王也。}{\footnotesize 芮伯，畿內諸侯，王卿士也，字良夫。}

\textbf{菀彼桑柔，其下侯旬。捋采其劉，瘼此下民。}{\footnotesize 興也。菀，茂貌。旬，言陰均也。劉，爆爍而希也。瘼，病也。箋云桑之柔濡，其葉菀然茂盛，謂蠶始生時也，人庇陰其下者均得其所，及已捋采之，則葉爆爍而疏，人息其下則病於爆爍。興者，喻民當被王之恩惠，群臣恣放，損王之德。}\textbf{不殄心憂，倉兄填兮。}{\footnotesize 倉喪、兄滋、填久也。箋云殄，絕也。民心之憂無絕已，喪亡之道滋久長。}\textbf{倬彼昊天，寧不我矜。}{\footnotesize 昊天，斥王者也。箋云倬，明大貌。昊天乃倬然明大，而不矜哀下民怨愬之言。}

\begin{quoting}倉兄，愴怳 \texttt{chuàng huǎng}，淒涼紛亂貌。\end{quoting}

\textbf{四牡騤騤，旟旐有翩。亂生不夷，靡國不泯。}{\footnotesize 騤騤，不息也。鳥隼曰旟，龜蛇曰旐。翩翩，在路不息也。夷平、泯滅也。箋云軍旅久出征伐，而亂日生不平，無國而不見殘滅也。言王之用兵不得其所，適長寇虐。}\textbf{民靡有黎，具禍以燼。}{\footnotesize 黎，齊也。箋云黎，不齊也。具，猶俱也。災餘曰燼。言時民無有不齊被兵寇之害者，俱遇此禍以為燼者，言害所及廣。}\textbf{於乎有哀，國步斯頻。}{\footnotesize 步行、頻急也。箋云頻，猶比也。哀哉國家之政，行此禍害比比然。}

\begin{quoting}\textbf{王引之}泯，亂也，承上亂生不夷，故云靡國不亂也。\textbf{姚際恆}民靡有黎，猶「周餘黎民，靡有孑遺」之意。\textbf{王引之}黎，眾也，言民多死于禍亂，不復如前日之眾多，但留餘燼耳。\end{quoting}

\textbf{國步蔑資，天不我將。靡所止疑，云徂何往。}{\footnotesize 疑，定也。箋云蔑，猶輕也。將，猶養也。徂，行也。國家為政行此輕蔑民之資用，是天不養我也，我從兵役無有止息時，今復云行，當何之往也。}\textbf{君子實維，秉心無競。誰生厲階，至今為梗。}{\footnotesize 競彊、厲惡、梗病也。箋云君子謂諸侯及卿大夫也。其執心不彊於善而好以力爭，誰始生此禍者，乃至今日相梗不止。}

\begin{quoting}資，同濟。\textbf{馬瑞辰}猶言天不扶助我耳。疑，與止同義。維，同惟，思也。\end{quoting}

\textbf{憂心慇慇，念我土宇。我生不辰，逢天僤怒。自西徂東，靡所定處。}{\footnotesize 宇居、僤厚也。箋云辰，時也。此士卒從軍久，勞苦自傷之言。}\textbf{多我覯痻，孔棘我圉。}{\footnotesize 圉，垂也。箋云痻，病也。圉，當作禦。多矣我之遇困病，甚急矣我之禦寇之事。}

\begin{quoting}慇慇，魯詩作隱隱。僤，同憚。圉，邊疆。\end{quoting}

\textbf{為謀為毖，亂況斯削。}{\footnotesize 毖，慎也。箋云女為軍旅之謀，為重慎兵事也，而亂滋甚於此，日見侵削，言其所任非賢。}\textbf{告爾憂恤，誨爾序爵。誰能執熱，逝不以濯。}{\footnotesize 濯所以救熱也，禮亦所以救亂也。箋云恤，亦憂也。逝，猶去也。我語女以憂天下之憂，教女以次序賢能之爵，其為之當如手持熱物之用濯，謂治國之道當用賢者。}\textbf{其何能淑，載胥及溺。}{\footnotesize 箋云淑善、胥相、及與也。女若云此於政事何能善乎，則女君臣皆相與陷溺於禍難也。}

\begin{quoting}\textbf{馬瑞辰}亂況，猶亂狀也，詩蓋言在上者如善其謀、慎其事，亂狀斯能削減耳。又曰公羊隱七年傳「不與夷狄之執中國也」，何注「執者，治之也」，救亦治也，執熱即治熱，亦即救熱，言誰能救熱而不以濯也。逝，語詞。\textbf{蘇轍}賢者之能已亂，猶濯之能解熱耳，不然則其何能善哉，相與入於陷溺而已。\end{quoting}

\textbf{如彼遡風，亦孔之僾。民有肅心，荓云不逮。好是稼穡，力民代食。}{\footnotesize 遡鄉、僾唈、荓使也。力民代食，代無功者食天祿也。箋云肅進、逮及也。今王之為政，見之使人唈然，如鄉疾風不能息也，王為政，民有進於善道之心，當任用之，反却退之，使不及門，但好任用是居家吝嗇、於聚斂作力之人，令代賢者處位食祿。明王之法，能治人者食於人，不能治人者食人，禮記曰「與其有聚斂之臣，寧有盜臣，聚斂之臣害民，盜臣害財」。}\textbf{稼穡維寶，代食維好。}{\footnotesize 箋云此言王不尚賢，但貴吝嗇之人與愛代食者而已。}

\begin{quoting}僾，氣噎而呼吸不暢貌。荓 \texttt{pīng}。\end{quoting}

\textbf{天降喪亂，滅我立王。降此蟊賊，稼穡卒痒。}{\footnotesize 箋云滅，盡也。蟲食苗根曰蟊，食節曰賊。耕種曰稼，收斂曰穡。卒盡、痒病也。天下喪亂國家之災，以窮盡我王所恃而立者，謂蟲孽為害，五穀盡病。}\textbf{哀恫中國，具贅卒荒。靡有旅力，以念穹蒼。}{\footnotesize 贅屬、荒虛也。穹蒼，蒼天。箋云恫，痛也。哀痛乎中國之人，皆見繫屬於兵役，家家空虛，朝廷曾無有同力諫諍，念天所為下此災。}

\begin{quoting}\textbf{陳奐}具贅卒荒，承上文「降此蟊賊，稼穡卒痒」言之，猶云饑饉薦臻耳。\end{quoting}

\textbf{維此惠君，民人所瞻。秉心宣猶，考慎其相。}{\footnotesize 相，質也。箋云惠順、宣徧、猶謀、慎誠、相助也。維至德順民之君，為百姓所瞻仰者，乃執正心，舉事徧謀於眾，又考誠其輔相之行，然後用之，言擇賢之審。}\textbf{維彼不順，自獨俾臧。自有肺腸，俾民卒狂。}{\footnotesize 箋云臧，善也。彼不施順道之君，自多足獨謂賢，言其所任之臣皆善人也，不復考慎，自有肺腸行其心中之所欲，乃使民盡迷惑如狂，是又不宣猶。}

\begin{quoting}\textbf{馬瑞辰}秉心宣猶，言其執心明且順耳。\textbf{林義光}考慎其相，言不僅求自利，亦必思利人，與下文自獨俾臧相對，自獨俾臧，使己獨利也。\end{quoting}

\textbf{瞻彼中林，甡甡其鹿。朋友已譖，不胥以穀。}{\footnotesize 甡甡，眾多也。箋云譖，不信也。胥，相也。以，猶與也。穀，善也。視彼林中，其鹿相輩耦行，甡甡然眾多，今朝廷群臣皆相欺，皆不相與以善道，言其鹿之不如。}\textbf{人亦有言，進退維谷。}{\footnotesize 谷，窮也。箋云前無明君，却迫罪役，故窮也。}

\begin{quoting}\textbf{馬瑞辰}蓋鹿性旅行，見食相呼，有朋友群聚之象，故詩以興朋友之不相善。谷，同鞠。\end{quoting}

\textbf{維此聖人，瞻言百里。維彼愚人，覆狂以喜。}{\footnotesize 瞻言百里，遠慮也。箋云聖人所視而言者百里，言見事遠而王不用，有愚闇之人為王言其事，淺且近耳，王反迷惑信用之而喜。}\textbf{匪言不能，胡斯畏忌。}{\footnotesize 箋云胡之言何也。賢者見此事之是非，非不能分別皁白言之於王也，然不言之，何也，此畏懼犯顏得罪罰。}

\textbf{維此良人，弗求弗迪。維彼忍心，是顧是復。}{\footnotesize 迪，進也。箋云良，善也。國有善人，王不求索不進用之，有忍為惡之心者，王反顧念而重復之，言其忽賢者而愛小人。}\textbf{民之貪亂，寧為荼毒。}{\footnotesize 箋云貪，猶欲也。天下之民苦王之政，欲其亂亡，故安為苦毒之行相侵暴，慍恚使之然。}

\textbf{大風有隧，有空大谷。}{\footnotesize 隧，道也。箋云西風謂之大風。大風之行有所從而來，必從大空谷之中，喻賢愚之所行各由其性也。}\textbf{維此良人，作為式穀。維彼不順，征以中垢。}{\footnotesize 中垢，言闇冥也。箋云作起、式用、征行也。賢者在朝則用其善道，不順之人則行闇冥，受性於天，不可變也。}

\begin{quoting}白駒毛傳「空，大也」。\end{quoting}

\textbf{大風有隧，貪人敗類。聽言則對，誦言如醉。}{\footnotesize 類，善也。箋云類，等夷也。對，答也。貪惡之人見道聽之言則應答之，見誦詩書之言則冥臥如醉，居上位而行此，人或俲之。}\textbf{匪用其良，覆俾我悖。}{\footnotesize 覆，反也。箋云居上位而不用善，反使我為悖逆之行，是形其敗類之驗。}

\begin{quoting}廣雅「聽、聆，從也」。\end{quoting}

\textbf{嗟爾朋友，予豈不知而作。如彼飛蟲，時亦弋獲。}{\footnotesize 箋云嗟爾朋友者，親而切瑳之也。而，猶女也。我豈不知女所行者惡與，直知之，女所行如是，猶鳥飛行自恣東西南北時，亦為弋射者所得，言放縱久無所拘制，則將遇伺女之間者得誅女也。}\textbf{既之陰女，反予來赫。}{\footnotesize 赫，炙也。箋云之，往也。口距人謂之赫。我恐女見弋獲，既往覆陰女，謂啟告之以患難也，女反赫我，出言悖怒，不受忠告。}

\begin{quoting}\textbf{馬瑞辰}詩以飛鳥之難射，時亦以弋射獲之，喻貪人之難知，時亦以窺測得之耳。之，語詞。陰，同諳，熟知也。\end{quoting}

\textbf{民之罔極，職涼善背。}{\footnotesize 涼，薄也。箋云職主、涼信也。民之行失其中者，主由為政者信用小人，工相欺違。}\textbf{為民不利，如云不克。}{\footnotesize 箋云克，勝也。為政者害民，如恐不得其勝，言至酷也。}\textbf{民之回遹，職競用力。}{\footnotesize 箋云競，逐也。言民之行維邪者，主由為政者逐用彊力相尚故也，言民愁困，用生多端。}

\textbf{民之未戾，職盜為寇。}{\footnotesize 戾，定也。箋云為政者主作盜賊為寇害，令民心動搖不安定也。}\textbf{涼曰不可，覆背善詈。}{\footnotesize 箋云善，猶大也。我諫止之以信，言女所行者不可，反背我而大詈，言距己諫之甚。}\textbf{雖曰匪予，既作爾歌。}{\footnotesize 箋云予，我也。女雖觝距己言，此政非我所為，我已作女所行之歌，女當受之而改悔。}

\begin{quoting}廣雅「戾，善也」。涼，同諒，誠也，\textbf{林義光}涼曰不可者，正告之以不可也。匪，同誹。\end{quoting}

\section{雲漢}

%{\footnotesize 八章、章十句}

\textbf{雲漢，仍叔美宣王也。宣王承厲王之烈，內有撥亂之志，遇烖而懼，側身脩行欲銷去之，天下喜於王化復行，百姓見憂，故作是詩也。}{\footnotesize 仍叔，周大夫也，春秋魯桓公五年「夏，天王使仍叔之子來聘」。烈，餘也。}

\begin{quoting}\textbf{釋文}自此至常武六篇，宣王之變大雅。\textbf{姚際恆}棫樸篇以雲漢喻文章則曰為章，此以雲漢言旱則曰昭回。\end{quoting}

\textbf{倬彼雲漢，昭回于天。}{\footnotesize 回，轉也。箋云雲漢，謂天河也。昭，光也。倬然天河水氣也，精光轉運於天。時旱渴雨，故宣王夜仰視天河，望其候焉。}\textbf{王曰於乎，何辜今之人。天降喪亂，饑饉薦臻。}{\footnotesize 薦重、臻至也。箋云辜，罪也。王憂旱而嗟歎云，何罪與今時天下之人，天仍下旱災亡亂之道，饑饉之害復重至也。}\textbf{靡神不舉，靡愛斯牲。圭璧既卒，寧莫我聽。}{\footnotesize 箋云靡、莫皆無也。言王為旱之故求於群神，無不祭也，無所愛於三牲，禮神之圭璧又已盡矣，曾無聽聆我之精誠而興雲雨。}

\begin{quoting}薦，齊詩作荐。禮記王制鄭注「舉，猶祭也」。周人祭天則堆柴焚玉，祭山神地神則埋玉，祭水則沉玉於水，祭人鬼則藏玉。\end{quoting}

\textbf{旱既大甚，蘊隆蟲蟲。}{\footnotesize 蘊蘊而暑，隆隆而雷，蟲蟲而熱。箋云隆隆而雷，非雨雷也，雷聲尚殷殷然。}\textbf{不殄禋祀，自郊徂宮。上下奠瘞，靡神不宗。}{\footnotesize 上祭天，下祭地，奠其禮，瘞其物。宗，尊也。國有凶荒，則索鬼神而祭之。箋云宮，宗廟也。為旱故絜祀不絕，從郊而至宗廟，奠瘞天地之神，無不齊肅而尊敬之，言徧至也。}\textbf{后稷不克，上帝不臨。耗斁下土，寧丁我躬。}{\footnotesize 丁，當也。箋云克，當作刻，刻，識也。斁，敗也。奠瘞群神而不得雨，是我先祖后稷不識知我之所困與，天不視我之精誠與，猶以旱耗敗天下為害，曾使當我之身有此乎。先后稷，後上帝，亦從宮之郊。}

\begin{quoting}蟲，韓詩作炯。斁 \texttt{dù}。\end{quoting}

\textbf{旱既大甚，則不可推。兢兢業業，如霆如雷。周餘黎民，靡有孑遺。}{\footnotesize 推，去也。兢兢，恐也。業業，危也。孑然遺失也。箋云黎，眾也。旱既不可移去，天下困於饑饉，皆心動意懼，兢兢然，業業然，狀如有雷霆近發於上，周之眾民多有死亡者矣，今其餘無有孑遺者，言又餓病也。}\textbf{昊天上帝，則不我遺。胡不相畏，先祖于摧。}{\footnotesize 摧，至也。箋云摧，當作嗺，嗺，嗟也。天將遂旱餓殺我與，先祖何不助我恐懼，使天雨也，先祖之神于嗟乎，告困之辭。}

\textbf{旱既大甚，則不可沮。赫赫炎炎，云我無所。大命近止，靡瞻靡顧。}{\footnotesize 沮，止也。赫赫，旱氣也。炎炎，熱氣也。大命近止，民近死亡也。箋云旱既不可却止，熱氣大盛，人皆不堪，言我無所庇陰而處，眾民之命近將死亡，天曾無所視、無所顧，於此國中而哀閔之。}\textbf{群公先正，則不我助。父母先祖，胡寧忍予。}{\footnotesize 先正，百辟卿士也。先祖文武，為民父母也。箋云百辟卿士雩祀所及者，今曾無肯助我憂旱，先祖文武又何為施忍於我，不使天雨。}

\begin{quoting}云，雲古字，庇蔭也。\end{quoting}

\textbf{旱既大甚，滌滌山川。旱魃為虐，如惔如焚。我心憚暑，憂心如熏。}{\footnotesize 滌滌，旱氣也，山無木，川無水。魃，旱神也。惔，燎之也。憚勞、熏灼也。箋云憚，猶畏也。旱既害於山川矣，其氣生魃而害益甚，草木燋枯，如見焚燎然，王心又畏難此熱氣如灼爛於火，言熱氣至極。}\textbf{群公先正，則不我聞。昊天上帝，寧俾我遯。}{\footnotesize 箋云不我聞者，忽然不聽我之所言也，天曾將使我心遜遯慙愧於天下，以無德也。}

\begin{quoting}魃 \texttt{bá}。惔，三家詩作炎。\textbf{馬瑞辰}聞，當讀問，問猶恤問也。\end{quoting}

\textbf{旱既大甚，黽勉畏去。胡寧瘨我以旱，憯不知其故。}{\footnotesize 箋云瘨，病也。黽勉，急禱請也。欲使所尤畏者去，所尤畏者，魃也，天何曾病我以旱，曾不知為政所失而致此害。}\textbf{祈年孔夙，方社不莫。昊天上帝，則不我虞。敬恭明神，宜無悔怒。}{\footnotesize 悔，恨也。箋云虞，度也。我祈豐年甚早，祭四方與社又不晚，天曾不度知我心，肅事明神如是，明神宜不恨怒於我，我何由當遭此旱也。}

\begin{quoting}畏去，當讀作畏却，擔憂也。瘨 \texttt{diān}。憯 \texttt{cǎn}，曾也。甫田毛傳「社，后土也，方，迎四方氣於郊也」。廣雅釋詁「虞，助也」。\end{quoting}

\textbf{旱既大甚，散無友紀。鞫哉庶正，疚哉冢宰。趣馬師氏，膳夫左右。}{\footnotesize 歲凶年穀不登則趣馬不秣，師氏弛其兵，馳道不除，祭事不縣，膳夫徹膳，左右布而不脩，大夫不食粱，士飲酒不樂。箋云人君以群臣為友，散無其紀者，凶年祿餼不足，又無賞賜也。鞫，窮也。庶正，眾官之長也。疚，病也。窮哉病哉者，念此諸臣勤於事而困於食，以此言勞倦也。}\textbf{靡人不周，無不能止。}{\footnotesize 周，救也。無不能止，言無止不能也。箋云周，當作賙。王以諸臣困於食，人人賙給之，權救其急，後日乏無，不能豫止。}\textbf{瞻卬昊天，云如何里。}{\footnotesize 箋云里，憂也。王愁悶於不雨，但仰天曰當如我之憂何。}

\begin{quoting}友，同有。\textbf{王肅}無不能而止者，其發倉廩，散積聚，有分無，多分寡，無敢有不能而止者，言上下同也。卬，同仰。里，同悝。\end{quoting}

\textbf{瞻卬昊天，有嘒其星。大夫君子，昭假無贏。大命近止，無棄爾成。}{\footnotesize 嘒，眾星貌。假，至也。箋云假，升也。王仰天見眾星順天而行嘒嘒然，意感，故謂其卿大夫曰，天之光耀升行不休，無自贏緩之時，今眾民之命近將死亡，勉之助我，無棄女之成功者，若其在職，復無幾何以勸之也。}\textbf{何求為我，以戾庶正。}{\footnotesize 戾，定也。箋云使女無棄成功者何，但求為我身乎，乃欲以安定眾官之長，憂其職事。}\textbf{瞻卬昊天，曷惠其寧。}{\footnotesize 箋云曷，何也。王仰天曰，當何時順我之求，令心安乎，渴雨之至也，得雨則心安。}

\begin{quoting}假，通格，昭假，禱告也。\textbf{王肅}大夫君子，公卿大夫也，昭其至誠於天下，無敢有私贏之而不敷散，大夫君子所以無私贏者，以民近於死亡，當賑救之，以全汝之成功。\textbf{吳闓生}曷惠，猶曷維也。甲骨常用虛字「叀」即此惠字。\end{quoting}

\section{崧高}

%{\footnotesize 八章、章八句}

\textbf{崧高，尹吉甫美宣王也。天下復平，能建國親諸侯，褒賞申伯焉。}{\footnotesize 尹吉甫、申伯皆周之卿士也，尹，官氏，申，國名。}

\textbf{崧高維嶽，駿極于天。維嶽降神，生甫及申。}{\footnotesize 崧，高貌，山大而高曰崧。嶽，四嶽也，東嶽岱，南嶽衡，西嶽華，北嶽恆。堯之時，姜氏為四伯，掌四嶽之祀，述諸侯之職，於周則有甫、有申、有齊、有許也。駿大、極至也。嶽降神靈，和氣以生，申甫之大功。箋云降，下也。四嶽，卿士之官，掌四時者也，因主方嶽巡守之事，在堯時姜姓為之，德當嶽神之意，而福興其子孫，歷虞夏商世有國土，周之甫也、申也、齊也、許也皆其苗胄。}\textbf{維申及甫，維周之翰。四國于蕃，四方于宣。}{\footnotesize 翰，榦也。箋云申，申伯也，甫，甫侯也，皆以賢知入為周之楨榦之臣，四國有難則往扞禦之，為之蕃屏，四方恩澤不至則往宣暢之。甫侯相穆王，訓夏贖刑，美此俱出四嶽，故連言之。}

\begin{quoting}崧，三家詩作嵩，爾雅釋山「嵩高為中嶽」。甫，即呂，蔡邕司空楊公碑「昔在申呂，匡佐周宣，崧高作誦，大雅揚言」。申、呂皆在南陽附近。宣，同垣。\end{quoting}

\textbf{亹亹申伯，王纘之事。于邑于謝，南國是式。}{\footnotesize 謝，周之南國也。箋云亹亹，勉也。纘繼、于往、于於、式法也。亹亹然勉於德不倦之臣有申伯，以賢人為王之卿士，佐王有功，王又欲使繼其故諸侯之事，往作邑於謝，南方之國皆統理施其法度。時改大其邑，使為侯伯，故云然。}\textbf{王命召伯，定申伯之宅。登是南邦，世執其功。}{\footnotesize 召伯，召公也。登，成也。功，事也。箋云之，往也。申伯忠臣，不欲離王室，故王使召公定其意，令往居謝，成法度於南邦，世世持其政事，傳子孫也。}

\textbf{王命申伯，式是南邦，因是謝人，以作爾庸。}{\footnotesize 庸，城也。箋云庸，功也。召公既定申伯之居，王乃親命之，使為法度於南邦，今因是故謝邑之人而為國，以起女之功勞，言尤章顯也。}\textbf{王命召伯，徹申伯土田。}{\footnotesize 徹，治也。箋云治者，正其井牧，定其賦稅。}\textbf{王命傅御，遷其私人。}{\footnotesize 御，治事之官也。私人，家臣也。箋云傅御者，貳王治事，謂冢宰也。}

\textbf{申伯之功，召伯是營。有俶其城，寢廟既成。}{\footnotesize 俶，作也。箋云申伯居謝之事，召公營其位而作城郭及寢廟，定其人神所處。}\textbf{既成藐藐，王錫申伯，四牡蹻蹻，鉤膺濯濯。}{\footnotesize 藐藐，美貌。蹻蹻，壯貌。鉤膺，樊纓也。濯濯，光明也。箋云召公營位，築之已成，以形貌告於王，王乃賜申伯，為將遣之。}

\begin{quoting}功，事也。說文「俶，善也」。\end{quoting}

\textbf{王遣申伯，路車乘馬。我圖爾居，莫如南土。}{\footnotesize 乘馬，四馬也。箋云王以正禮遣申伯之國，故復有車馬之賜，因告之曰，我謀女之所處，無如南土之最善。}\textbf{錫爾介圭，以作爾寶。}{\footnotesize 寶，瑞也。箋云圭長尺二寸謂之介，非諸侯之圭，故以為寶。諸侯之瑞圭自九寸而下。}\textbf{往䢋王舅，南土是保。}{\footnotesize 䢋，已也。申伯，宣王之舅也。箋云䢋，辭也，聲如彼記之子之記。保，守也、安也。}

\begin{quoting}介，魯詩作玠，大也。\textbf{陳奐}往䢋王舅，言王舅往耳。\end{quoting}

\textbf{申伯信邁，王餞于郿。}{\footnotesize 郿，地名。箋云邁，行也。申伯之意不欲離王室，王告語之復重，於是意解而信行。餞，送行飲酒也。時王蓋省岐周，故于郿云。}\textbf{申伯還南，謝于誠歸。}{\footnotesize 箋云還南者，北就王命于岐周而還反也。謝于誠歸，誠歸于謝。}\textbf{王命召伯，徹申伯土疆。以峙其粻，式遄其行。}{\footnotesize 箋云粻糧、式用、遄速也。王使召公治申伯土界之所至，峙其糧者，令廬巿有止宿之委積，用是速申伯之行。}

\begin{quoting}峙，儲備。\end{quoting}

\textbf{申伯番番，既入于謝，徒御嘽嘽。}{\footnotesize 番番，勇武貌。諸侯有大功則賜虎賁徒御。嘽嘽，徒行者、御車者嘽嘽喜樂也。箋云申伯之貌有威武番番然，其入謝國，車徒之行嘽嘽安舒，言得禮也。禮，入國不馳。}\textbf{周邦咸喜，戎有良翰。}{\footnotesize 箋云周，徧也。戎，猶女也。翰，榦也。申伯入謝，徧邦內皆喜曰「女乎有善君也」，相慶之言。}\textbf{不顯申伯，王之元舅，文武是憲。}{\footnotesize 不顯申伯，顯矣申伯也。文武是憲，言有文有武也。箋云憲，表也，言為文武之表式。}

\begin{quoting}番 \texttt{bō}。嘽 \texttt{tān}。\end{quoting}

\textbf{申伯之德，柔惠且直。揉此萬邦，聞于四國。}{\footnotesize 箋云揉，順也。四國，猶言四方也。}\textbf{吉甫作誦，其詩孔碩。其風肆好，以贈申伯。}{\footnotesize 吉甫，尹吉甫也。作是工師之誦也。肆，長也。贈，增也。箋云碩，大也。吉甫為此誦也，言其詩之意甚美大，風切申伯，又使之長行善道，以此贈申伯者，送之令以為樂。}

\begin{quoting}\textbf{朱熹}風，聲。肆，極也。\end{quoting}

\section{烝民}

%{\footnotesize 八章、章八句}

\textbf{烝民，尹吉甫美宣王也。任賢使能，周室中興焉。}

\begin{quoting}\textbf{朱熹}宣王命樊侯仲山甫築城於齊，而尹吉甫作詩以送之。\textbf{姚際恆}三百篇說理始此，蓋在宣王之世矣。\end{quoting}

\textbf{天生烝民，有物有則。民之秉彝，好是懿德。}{\footnotesize 烝眾、物事、則法、彞常、懿美也。箋云秉，執也。天之生眾民，其性有物象，謂五行仁義禮智信也，其情有所法，謂喜怒哀樂好惡也，然而民所執持有常道，莫不好有美德之人。}\textbf{天監有周，昭假于下。保茲天子，生仲山甫。}{\footnotesize 仲山甫，樊侯也。箋云監視、假至也。天視周王之政教，其光明乃至于下，謂及眾民也，天安愛此天子宣王，故生樊侯仲山甫使佐之，言天亦好是懿德也。書曰「天聦明，自我民聦明」。}

\begin{quoting}\textbf{胡承珙}有物指天，有則指人之法天。昭假，祈禱。\end{quoting}

\textbf{仲山甫之德，柔嘉維則。令儀令色，小心翼翼。}{\footnotesize 箋云嘉美、令善也。善威儀，善顏色容貌，翼翼然恭敬。}\textbf{古訓是式，威儀是力。天子是若，明命使賦。}{\footnotesize 古故、訓道、若順、賦布也。箋云故訓，先王之遺典也。式，法也。力，猶勤也，勤威儀者，恪居官次，不解于位也。是順從行其所為也，顯明王之政教，使群臣施布之。}

\begin{quoting}古，魯詩作故。賦，同敷，頒布。\end{quoting}

\textbf{王命仲山甫，式是百辟，纘戎祖考，王躬是保。}{\footnotesize 戎，大也。箋云戎，猶女也。躬，身也。王曰「女施行法度於是百君，繼女先祖先父始見命者之功德，王身是安」，使盡心力於王室。}\textbf{出納王命，王之喉舌。賦政于外，四方爰發。}{\footnotesize 喉舌，冢宰也。箋云出王命者，王口所自言，承而施之也，納王命者，時之所宜，復於王也，其行之也，皆奉順其意，如王口喉舌親所言也，以布政於畿外，天下諸侯於是莫不發應。}

\textbf{肅肅王命，仲山甫將之。邦國若否，仲山甫明之。}{\footnotesize 將，行也。箋云肅肅，敬也。言王之政教甚嚴敬也，仲山甫則能奉行之。若，順也，順否，猶臧否，謂善惡也。}\textbf{既明且哲，以保其身。夙夜匪解，以事一人。}{\footnotesize 箋云夙早、夜莫、匪非也。一人，斥天子。}

\begin{quoting}肅肅，齊詩作赫赫。若，猶惟，語詞。\textbf{于省吾}言邦國當沉晦之時，仲山甫有以通其閉塞，若否乃古人語例，毛公鼎「虩許上下若否」，言上下隔閡不相融洽也。解，魯詩、韓詩作懈。\end{quoting}

\textbf{人亦有言，柔則茹之，剛則吐之。}{\footnotesize 箋云柔，猶濡毳也。剛，堅彊也。剛柔之在口，或茹之，或吐之，喻人之於敵強弱。}\textbf{維仲山甫，柔亦不茹，剛亦不吐。不侮矜寡，不畏彊禦。}

\begin{quoting}矜，左傳昭元年引詩作鰥。彊禦，漢書王莽傳引詩作彊圉，強暴凌弱。孔疏「不侮不畏即是不茹不吐，既言其喻，又言其實」。\end{quoting}

\textbf{人亦有言，德輶如毛，民鮮克舉之，我儀圖之。}{\footnotesize 儀，宜也。箋云輶輕、儀匹也。人之言云「德甚輕，然而眾人寡能獨舉之以行者」，言政事易耳，而人不能行者，無其志也，我與倫匹圖之而未能為也。我，吉甫自我也。}\textbf{維仲山甫舉之，愛莫助之。}{\footnotesize 愛，隱也。箋云愛，惜也。仲山甫能獨舉此德而行之，惜乎莫能助之者，多仲山甫之德，歸功言耳。}\textbf{袞職有闕，維仲山甫補之。}{\footnotesize 有袞冕者，君之上服也。仲山甫補之，善補過也。箋云袞職者，不敢斥王之言也。王之職有闕，輒能補之者，仲山甫也。}

\begin{quoting}輶 \texttt{yóu}。儀圖，揣度。\textbf{馬瑞辰}隱者見之不真，凡舉物者皆有形而德之舉也無形，凡有形者可助而無形者不可助，故曰「愛莫助之」。\textbf{俞樾}職讀為識，識猶適也。\end{quoting}

\textbf{仲山甫出祖，四牡業業，征夫捷捷，每懷靡及。}{\footnotesize 言述職也。業業，言高大也。捷捷，言樂事也。箋云祖者，將行犯軷之祭也。懷私為每懷。仲山甫犯軷而將行，車馬業業然動，眾行夫捷捷然至，仲山甫則戒之曰「既受君命，當速行」，每人懷其私而相稽留，將無所及於事。}\textbf{四牡彭彭，八鸞鏘鏘。王命仲山甫，城彼東方。}{\footnotesize 東方，齊也。古者諸侯之居逼隘，則王者遷其邑而定其居，蓋去薄姑而遷於臨菑也。箋云彭彭，行貌。鏘鏘，鳴聲。以此車馬命仲山甫使行，言其盛也。}

\begin{quoting}孔疏引王肅曰「仲山甫雖有柔和明知之德，猶自謂無及」。\end{quoting}

\textbf{四牡騤騤，八鸞喈喈。仲山甫徂齊，式遄其歸。}{\footnotesize 騤騤，猶彭彭也。喈喈，猶鏘鏘也。遄，疾也。言周之望仲山甫也。箋云望之，故欲其用是疾歸。}\textbf{吉甫作誦，穆如清風。仲山甫永懷，以慰其心。}{\footnotesize 清微之風，化養萬物者也。箋云穆，和也。吉甫作此工歌之誦，其調和人之性，如清風之養萬物然，仲山甫述職，多所思而勞，故述其美以慰安其心。}

\section{韓奕}

%{\footnotesize 六章、章十二句}

\textbf{韓奕，尹吉甫美宣王也。能錫命諸侯。}{\footnotesize 梁山於韓國之山最高大，為國之鎮，祈望祀焉，故美大其貌奕奕然，謂之韓奕也。梁山，今左馮翊夏陽西北。韓，姬姓之國也，後為晉所滅，故大夫韓氏以為邑名焉。幽王九年，王室始騷，鄭桓公問於史伯曰「周衰，其孰興乎」，對曰「武實昭文之功，文之祚盡，武其嗣乎，武王之子，應、韓不在，其晉乎」。}

\begin{quoting}\textbf{陳廷傑}此詩專美韓侯。\end{quoting}

\textbf{奕奕梁山，維禹甸之。有倬其道，韓侯受命。}{\footnotesize 奕奕，大也。甸，治也。禹治梁山，除水災，宣王平大亂，命諸侯。有倬其道，有倬然之道者也。受命，受命為侯伯也。箋云梁山之野堯時俱遭洪水，禹甸之者，決除其災，使成平田、定貢賦於天子，周有厲王之亂，天下失職，今有倬然著明復禹之功者，韓侯受王命為侯伯。}\textbf{王親命之，纘戎祖考，無廢朕命，夙夜匪解，虔共爾位。}{\footnotesize 戎大、虔固、共執也。箋云戎，猶女也。朕，我也。古之恭字或作共。}\textbf{朕命不易，榦不庭方，以佐戎辟。}{\footnotesize 庭，直也。箋云我之所命者，勿改易不行，當為不直違失法度之方作楨榦而正之，以佐助女君，女君，王自謂也。}

\begin{quoting}梁山，在今河北固安附近。\textbf{馬瑞辰}易，當讀為難易之易，周頌「命不易哉」、書大誥「爾亦不知天命不易」讀與此同。\textbf{陳奐}榦不庭方，言四方有不直者則正之，侯伯得專征伐也。\end{quoting}

\textbf{四牡奕奕，孔脩且張，韓侯入覲。以其介圭，入覲于王。}{\footnotesize 脩長、張大、覲見也。箋云諸侯秋見天子曰覲。韓侯乘長大之四牡，奕奕然以時覲於宣王，覲於宣王而奉享禮，貢國所出之寶，善其尊宣王以常職來也。書曰「黑水西河，其貢璆琳琅玕」。此覲乃受命，先言受命者，顯其美也。}\textbf{王錫韓侯，淑旂綏章，簟茀錯衡，玄袞赤舄，鉤膺鏤鍚，鞹鞃淺幭，鞗革金厄。}{\footnotesize 淑，善也。交龍為旂。綏，大綏也。錯衡，文衡也。鏤鍚，有金鏤其鍚也。鞹，革也。鞃，軾中也。淺，虎皮淺毛也。幭，覆式也。厄，烏蠋也。箋云王為韓侯以常職來朝享之故，故多錫以厚之。善旂，旂之善色者也。綏，所引以登車，有采章也。簟茀，漆簟以為車蔽，今之藩也。鉤膺，樊纓也。眉上曰錫，刻金飾之，今當盧也。鞗革，謂轡也，以金為小環，往往纏搤之。}

\begin{quoting}綏，通嘉，好也。鞹 \texttt{kuò}。淺幭 \texttt{mèi}，覆於軾上之虎皮。厄，同軛。\end{quoting}

\textbf{韓侯出祖，出宿于屠。顯父餞之，清酒百壺。}{\footnotesize 屠，地名也。顯父，有顯德者也。箋云祖，將去而犯軷也，既覲而反國必祖者，尊其所往，去則如始行焉，祖於國外，畢乃出宿，示行不留於是也。顯父，周之卿士也。餞送之，故有酒。}\textbf{其殽維何，炰鼈鮮魚。其蔌維何，維筍及蒲。其贈維何，乘馬路車。}{\footnotesize 蔌，菜殽也。筍，竹也。蒲，蒲蒻也。箋云炰鼈，以火熟之也。鮮魚，中膾者也。筍，竹萌也。蒲，深蒲也。贈，送也。王既使顯父餞之，又使送以車馬，所以贈厚意也。人君之車曰路車，所駕之馬曰乘馬。}\textbf{籩豆有且，侯氏燕胥。}{\footnotesize 箋云且，多貌。胥，皆也。諸侯在京師未去者，於顯父餞之時皆來相與燕，其籩豆且然，榮其多也。}

\begin{quoting}屠，通杜，即戶縣之杜陵。炰 \texttt{páo}。鮮，通斯，析也，析魚，即膾魚。蔌 \texttt{sù}。\end{quoting}

\textbf{韓侯取妻，汾王之甥，蹶父之子。}{\footnotesize 汾，大也。蹶父，卿士也。箋云汾王，厲王也，厲王流于彘，彘在汾水之上，故時人因以號之，猶言莒郊公、黎比公也。姊妹之子為甥。王之甥，卿士之子，言尊貴也。}\textbf{韓侯迎止，于蹶之里。百兩彭彭，八鸞鏘鏘，不顯其光。}{\footnotesize 里，邑也。箋云于蹶之里，蹶父之里。百兩，百乘。不顯，顯也。光，猶榮也，氣有榮光也。}\textbf{諸娣從之，祁祁如雲。韓侯顧之，爛其盈門。}{\footnotesize 祁祁，徐靚也。如雲，言眾多也。諸侯一取九女，二國媵之，諸娣，眾妾也。顧之，曲顧道義也。箋云媵者必娣姪從之，獨言娣者，舉其貴者。爛爛，粲然鮮明且眾多之貌。}

\begin{quoting}蹶父 \texttt{guì fǔ}。諸，魯詩作姪。\end{quoting}

\textbf{蹶父孔武，靡國不到。為韓姞相攸，莫如韓樂。}{\footnotesize 姞，蹶父姓也。箋云相視、攸所也。蹶父甚武健，為王使於天下，國國皆至，為其女韓侯夫人姞氏視其所居，韓國最樂。}\textbf{孔樂韓土，川澤訏訏。魴鱮甫甫，麀鹿噳噳。有熊有羆，有貓有虎。}{\footnotesize 訏訏，大也。甫甫然，大也。噳噳然，眾也。貓，似虎淺毛者也。箋云甚樂矣韓之國土也，川澤寬大，眾魚禽獸備有，言饒富也。}\textbf{慶既令居，韓姞燕譽。}{\footnotesize 箋云慶，善也。蹶父既善韓之國土，使韓姞嫁焉而居之，韓姞則安之，盡其婦道，有顯譽。}

\begin{quoting}訏 \texttt{xū}。噳 \texttt{yǔ}。\end{quoting}

\textbf{溥彼韓城，燕師所完。}{\footnotesize 師，眾也。箋云溥大、燕安也。大矣彼韓國之城，乃古平安時眾民之所築完。}\textbf{以先祖受命，因時百蠻。王錫韓侯，其追其貊。奄受北國，因以其伯。}{\footnotesize 韓侯之先祖，武王之子也。因時百蠻，長是蠻服之百國也。追、貊，戎狄國也。奄，撫也。箋云韓侯先祖有功德者，受先王之命，封為韓侯，居韓城為侯伯，其州界外接蠻服，因見使時節百蠻貢獻之往來，後君微弱，用失其業，今王以韓侯先祖之事如是而韓侯賢，故於入覲使復其先祖之舊職，賜之蠻服追貊之戎狄令撫柔，其所受王畿北面之國，因以其先祖侯伯之事盡予之，皆美其為人子孫能興復先祖之功。其後追也貊也為玁狁所逼，稍稍東遷也。}\textbf{實墉實壑，實畝實藉。}{\footnotesize 實墉實壑，言高其城、深其壑也。箋云實，當作寔，趙魏之東，實寔同聲，寔，是也。藉，稅也。韓侯之先祖微弱，所伯之國多滅絕，今復舊職，興滅國、繼絕世，故築治是城，濬修是壑，井牧是田畝，收斂是賦稅，使如故常。}\textbf{獻其貔皮，赤豹黃羆。}{\footnotesize 貔，猛獸也。追貊之國來貢，而侯伯揔領之。}

\begin{quoting}燕，釋文「北燕國」。時，是也。貊 \texttt{mò}。\end{quoting}

\section{江漢}

%{\footnotesize 六章、章八句}

\textbf{江漢，尹吉甫美宣王也。能興衰撥亂，命召公平淮夷。}{\footnotesize 召公，召穆公也，名虎。}

\begin{quoting}\textbf{郭沫若}大雅江漢之篇與世存召伯虎簋銘之一所記乃同時事，簋銘云「對揚朕宗君其休，用作列祖召公嘗簋」，詩云「作召公考，天子萬壽」，文例正同。\textbf{崔述}豐鎬考信錄曰此詩前三章敘召公經略江漢之事，乃國家大政，後三章耑言召公受賜事。\end{quoting}

\textbf{江漢浮浮，武夫滔滔。匪安匪遊，淮夷來求。}{\footnotesize 浮浮，眾彊貌。滔滔，廣大貌。淮夷，東國，在淮浦而夷行也。箋云匪，非也。江漢之水合而東流浮浮然，宣王於是水上命將帥、遣士眾，使循流而下滔滔然，其順王命而行，非敢斯須自安也，非敢斯須遊止也，主為來求淮夷所處。據至其竟，故言來。}\textbf{既出我車，既設我旟。匪安匪舒，淮夷來鋪。}{\footnotesize 鋪，病也。箋云車，戎車也。鳥隼曰旟。兵至竟而期戰地，其日出戎車建旟，又不自安不舒行者，主為來伐討淮夷也。據至戰地，故又言來。}

\begin{quoting}浮浮，魯詩作陶陶，陶、滔古通用。王引之、陳奐以為當作「江漢滔滔，武夫浮浮」。來，語詞。求，通糾，誅伐也。方言「鋪，止也」。\end{quoting}

\textbf{江漢湯湯，武夫洸洸。經營四方，告成于王。}{\footnotesize 洸洸，武貌。箋云召公既受命伐淮夷，服之，復經營四方之叛國，從而伐之，克勝則使傳遽告功於王。}\textbf{四方既平，王國庶定。時靡有爭，王心載寧。}{\footnotesize 箋云庶幸、時是也。載之言則也。召公忠臣，順於王命，此述其志也。}

\begin{quoting}湯 \texttt{shāng}。洸 \texttt{guāng}。\end{quoting}

\textbf{江漢之滸，王命召虎。式辟四方，徹我疆土。匪疚匪棘，王國來極。}{\footnotesize 召虎，召穆公也。箋云滸，水厓也。式法、疚病、棘急、極中也。王於江漢之水上命召公，使以王法征伐開辟四方，治我疆界於天下，非可以兵病害之也，非可以兵急操切之也，使來於王國受政教之中正而已。齊桓公經陳鄭之間及伐北戎，則違此言者。}\textbf{于疆于理，至于南海。}{\footnotesize 箋云于，往也。于，於也。召公於有叛戾之國，則往正其竟界，修其分理，周行四方，至於南海而功大成事終也。}

\begin{quoting}國語韋昭注「南海，群蠻也」，即今江蘇東部近海之地也。\end{quoting}

\textbf{王命召虎，來旬來宣。文武受命，召公維翰。}{\footnotesize 旬，徧也。召公，召康公也。箋云來，勤也。旬，當作營。宣，徧也。召康公名奭，召虎之始祖也。王命召虎，女勤勞於經營四方，勤勞於徧疆理眾國，昔文王武王受命，召康公為之楨榦之臣，以正天下。為虎之勤勞，故述其祖之功以勸之。}\textbf{無曰予小子，召公是似。肇敏戎公，用錫爾祉。}{\footnotesize 似嗣、肇謀、敏疾、戎大、公事也。箋云戎，猶女也。女無自減損曰我小子耳，女之所為乃嗣女先祖召康公之功，今謀女之事，乃有敏德，我用是故，將賜女福慶也。王為虎之志大謙，故進之云爾。}

\begin{quoting}旬，同巡。肇，始也。敏，同謀。\textbf{于省吾}始謀大事，用錫爾福祉也。\end{quoting}

\textbf{釐爾圭瓚，秬鬯一卣，告于文人。}{\footnotesize 釐，賜也。秬，黑黍也。鬯，香草也，築煮合而鬱之曰鬯。卣，器也。九命錫圭瓚秬鬯。文人，文德之人也。箋云秬鬯，黑黍酒也，謂之鬯者，芬香條鬯也。王賜召虎以鬯酒一尊，使以祭其宗廟，告其先祖諸有德美見記者。}\textbf{錫山土田，于周受命，自召祖命。}{\footnotesize 諸侯有大功德，賜之名山土田附庸。箋云周，岐周也。自，用也。宣王欲尊顯召虎，故如岐周，使虎受山川土田之賜，命用其祖召康公受封之禮。岐周，周之所起，為其先祖之靈，故就之。}\textbf{虎拜稽首，天子萬年。}{\footnotesize 箋云拜稽首者，受王命策書也，臣受恩，無可以報謝者，稱言使君壽考而已。}

\begin{quoting}釐，同賚。\end{quoting}

\textbf{虎拜稽首，對揚王休。作召公考，天子萬壽。明明天子，令聞不已。矢其文德，洽此四國。}{\footnotesize 對遂、考成、矢施也。箋云對答、休美、作為也。虎既拜而答王策命之時，稱揚王之德美，君臣之言宜相成也，王命召虎用召祖命，故虎對王，亦為召康公受王命之時對成王命之辭，謂如其所言也，如其所言者，「天子萬壽」以下是也。}

\begin{quoting}對，報答。\textbf{郭沫若}考乃簋之假借字。明明，猶勉勉。矢，魯詩作弛，寬緩也。洽，禮記孔子閒居引作協。\end{quoting}

\section{常武}

%{\footnotesize 六章、章八句}

\textbf{常武，召穆公美宣王也。有常德以立武事，因以為戒然。}{\footnotesize 戒者，「王舒保作，匪紹匪遊，徐方繹騷」。}

\begin{quoting}\textbf{王質}詩總聞曰自南仲以來，累世著武，故曰常武。\end{quoting}

\textbf{赫赫明明，王命卿士，南仲大祖，大師皇父，整我六師，以修我戎。}{\footnotesize 赫赫然盛也，明明然察也。王命南仲於大祖，皇甫為大師。箋云南仲，文王時武臣也。顯著乎，昭察乎，宣王之命卿士為大將也，乃用其以南仲為大祖者，今大師皇父是也，使之整齊六軍之眾，治其兵甲之事。命將必本其祖者，因有世功，於是尤顯。大師者，公兼官也。}\textbf{既敬既戒，惠此南國。}{\footnotesize 箋云敬之言警也。警戒六軍之眾，以惠淮浦之旁國，謂敕以無暴掠為之害也。每軍各有將，中軍之將尊也。}

\begin{quoting}大祖，謂后稷廟也。\textbf{馬瑞辰}據竹書紀年「幽王元年，王錫大師尹氏皇父命」，則皇父實為尹氏，即二章所云「王謂尹氏」也。敬，同儆。\end{quoting}

\textbf{王謂尹氏，命程伯休父，左右陳行，戒我師旅，率彼淮浦，省此徐土。}{\footnotesize 尹氏掌命卿士，程伯休父始命為大司馬。浦，厓也。箋云尹氏，天子世大夫也。率，循也。王使大夫尹氏策命程伯休父於軍將行治兵之時，使其士眾左右陳列而敕戒之，使循彼淮浦之旁，省視徐國之土地叛逆者。軍禮，司馬掌其誓戒。}\textbf{不畱不處，三事就緒。}{\footnotesize 誅其君，弔其民，為之立三有事之臣。箋云緒，業也。王又使軍將豫告淮浦徐土之民云，不久處於是也，女三農之事皆就其業。為其驚怖，先以言安之。}

\begin{quoting}國語「重黎氏世敘天地，其在周，程伯休父其後也，當宣王時，失其官守，而為司馬氏」。玉海「徐，贏姓，伯益佐禹有功，封其子若木於徐」，在今安徽泗縣北。三事，三卿，即十月之交之「擇三有事」、雨無正之「三事大夫」。\end{quoting}

\textbf{赫赫業業，有嚴天子。王舒保作，匪紹匪遊，徐方繹騷。}{\footnotesize 赫赫然盛也，業業然動也。嚴然而威。舒，徐也。保，安也。匪紹匪遊，不敢繼以敖遊也。繹陳、騷動也。箋云作，行也。紹，緩也。繹，當作驛。王之軍行，其貌赫赫業業然，有尊嚴於天子之威，謂聞見者莫不憚之。王舒安，謂軍行三十里，亦非解緩也，亦非敖游也，徐國傳遽之驛見之，知王兵必克，馳走以相恐動。}\textbf{震驚徐方，如雷如霆，徐方震驚。}{\footnotesize 箋云震，動也。驛馳走相恐懼，以驚動徐國，如雷霆之恐怖人然，徐國則驚動而將服罪。}

\begin{quoting}王舒保作，\textbf{朱熹}言王舒徐而安行也。\end{quoting}

\textbf{王奮厥武，如震如怒。進厥虎臣，闞如虓虎。鋪敦淮濆，仍執醜虜。}{\footnotesize 虎之自怒虓然。濆厓、仍就、虜服也。箋云進，前也。敦，當作屯。醜，眾也。王奮揚其威武，而震雷其聲，而勃怒其色，前其虎臣之將闞然如虎之怒，陳屯其兵於淮水大防之上以臨敵，就執其眾之降服者。}\textbf{截彼淮浦，王師之所。}{\footnotesize 截，治也。箋云治淮之旁國有罪者，就王師而斷之。}

\begin{quoting}\textbf{陳奐}虎臣，即虎賁氏，啟行之元戎也。闞 \texttt{hǎn}，怒貌。虓 \texttt{xiāo}，說文「虎鳴也」。鋪，韓詩作敷，布陣。敦，同頓。濆 \texttt{fén}。仍，頻也。\end{quoting}

\textbf{王旅嘽嘽，如飛如翰，如江如漢，如山之苞，如川之流。}{\footnotesize 嘽嘽然盛也。疾如飛，摯如翰。苞，本也。箋云嘽嘽，閒暇有餘力之貌。其行疾，自發舉如鳥之飛也，翰，其中豪俊也。江漢以喻盛大也，山本以喻不可驚動也，川流以喻不可禦也。}\textbf{緜緜翼翼，不測不克，濯征徐國。}{\footnotesize 緜緜，靚也。翼翼，敬也。濯，大也。箋云王兵安靚且皆敬，其勢不可測度，不可攻勝，既服淮浦矣，今又以大征徐國，言必勝也。}

\textbf{王猶允塞，徐方既來。}{\footnotesize 猶，謀也。箋云猶尚、允信也。王重兵，兵雖臨之，尚守信自實滿，兵未陳而徐國已來告服，所謂善戰者不陳。}\textbf{徐方既同，天子之功。四方既平，徐方來庭。}{\footnotesize 來王庭也。}\textbf{徐方不回，王曰還歸。}{\footnotesize 箋云回，猶違也。還歸，振旅也。}

\begin{quoting}來，齊詩作倈，歸服。\textbf{王先謙}言王道誠信充實，遠人自服。\end{quoting}

\section{瞻卬}

%{\footnotesize 七章、三章章十句、四章章八句}

\textbf{瞻卬，凡伯刺幽王大壞也。}{\footnotesize 凡伯，天子大夫也，春秋魯隱公七年「冬，天王使凡伯來聘」。}

\begin{quoting}\textbf{釋文}此及召旻二篇，幽王之變大雅也。\end{quoting}

\textbf{瞻卬昊天，則不我惠。孔填不寧，降此大厲。}{\footnotesize 昊天，斥王也。填久、厲惡也。箋云惠，愛也。仰視幽王為政，則不愛我下民，甚久矣天下不安，王乃下此大惡以敗亂之。}\textbf{邦靡有定，士民其瘵。蟊賊蟊疾，靡有夷屆。罪罟不收，靡有夷瘳。}{\footnotesize 瘵病、夷常也。罪罟，設罪以為罟。瘳，愈也。箋云屆，極也。天下騷擾，邦國無有安定者，士卒與民皆勞病，其為殘酷痛病於民，如蟊賊之害禾稼然，為之無常，亦無止息時，施刑罪以羅罔天下而不收斂，為之亦無常，無止息時。此目王所下大惡。}

\begin{quoting}填，塵古字，久也。瘵 \texttt{zhài}。夷，語詞。\end{quoting}

\textbf{人有土田，女反有之。人有民人，女覆奪之。}{\footnotesize 箋云此言王削黜諸侯及卿大夫無罪者。覆，猶反也。}\textbf{此宜無罪，女反收之。彼宜有罪，女覆說之。}{\footnotesize 收，拘收也。說，赦也。}

\begin{quoting}廣雅「有，取也」。說，同脫。\end{quoting}

\textbf{哲夫成城，哲婦傾城。}{\footnotesize 哲，知也。箋云哲謂多謀慮也。城，猶國也。丈夫，陽也，陽動故多謀慮則成國，婦人，陰也，陰靜故多謀慮乃亂國。}\textbf{懿厥哲婦，為梟為鴟。}{\footnotesize 箋云懿，有所痛傷之聲也。厥，其也，其，幽王也。梟鴟，惡聲之鳥，喻褒姒之言無善。}\textbf{婦有長舌，維厲之階。亂匪降自天，生自婦人。匪敎匪誨，時維婦寺。}{\footnotesize 寺，近也。箋云長舌喻多言語。是王降大厲之階，階，所由上下也，今王之有此亂政，非從天而下，但從婦人出耳，又非有人教王為亂、語王為惡者，是惟近愛婦人，用其言故也。}

\begin{quoting}懿，同噫。寺，同侍。\end{quoting}

\textbf{鞫人忮忒，譖始竟背。豈曰不極，伊胡為慝。}{\footnotesize 忮害、忒變也。箋云鞫，窮也。譖，不信也。竟，猶終也。胡何、慝惡也。婦人之長舌者多謀慮，好窮屈人之語，忮害轉化，其言無常，始於不信，終於背違，人豈謂其是不得中乎，反云維我言何用為惡不信也。}\textbf{如賈三倍，君子是識。婦無公事，休其蠶織。}{\footnotesize 休，息也。婦人無與外政，雖王后猶以蠶織為事。古者天子為藉千畝，冕而朱紘，躬秉耒，諸侯為藉百畝，冕而青紘，躬秉耒，以事天地山川社稷先古，敬之至也。天子諸侯必有公桑蠶室，近川而為之，築宮仞有三尺，棘牆而外閉之，及大昕之朝，君皮弁素積，卜三宮之夫人、世婦之吉者，使入蠶于蠶室，奉種浴于川，桑于公桑，風戾以食之，歲既單矣，世婦卒蠶，奉繭以示于君，遂獻繭于夫人，夫人曰此所以為君服與，遂副褘而受之，少牢以禮之，及良日，后夫人繅，三盆手，遂布于三宮夫人世婦之吉者，使繅，遂朱綠之、玄黃之，以為黼黻文章，服既成矣，君服之以祀先王先公，敬之至也。箋云識，知也。賈物而有三倍之利者，小人所宜知也，君子反知之，非其宜也，今婦人休其蠶桑織絍之職而與朝廷之事，其為非宜亦猶是也。孔子曰「君子喻於義，小人喻於利」。}

\begin{quoting}忮，同歧。譖，同僭，虛妄。\textbf{林義光}鞫讀為吿，吿、鞫古同音，吿人歧忒者，吿人之言兩歧而差忒也，僭始竟背者，虛妄於始而背之於終也，蓋凡事為婦人所主持，則王之所以吿人者其後或因哲婦之阻撓而終背其初約，由是與所吿之言兩歧差忒，而始言成為虛妄矣。慝，韓詩作嬺，悦愛、歡喜。\textbf{林義光}識讀為職，識與職古通用。\end{quoting}

\textbf{天何以刺，何神不富。舍爾介狄，維予胥忌。}{\footnotesize 刺責、富福、狄遠、忌怨也。箋云介，甲也。王之為政既無過惡，天何以責王見變異乎，神何以不福王而有災害也，王不念此而改修德，乃舍女被甲夷狄來侵犯中國者，反與我相怨，謂其疾怨群臣叛違也。}\textbf{不弔不祥，威儀不類。人之云亡，邦國殄瘁。}{\footnotesize 類善、殄盡、瘁病也。箋云弔，至也。王之為政，德不至於天矣，不能致徵祥於神矣，威儀又不善於朝廷矣，賢人皆言奔亡，則天下邦國將盡困病。}

\textbf{天之降罔，維其優矣。人之云亡，心之憂矣。}{\footnotesize 優，渥也。箋云優，寬也。天下羅罔以取有罪亦甚寬，謂但以災異譴告之，不指加罰於其身，疾王為惡之甚，賢者奔亡，則人心無不憂。}\textbf{天之降罔，維其幾矣。人之云亡，心之悲矣。}{\footnotesize 幾，危也。箋云幾，近也。言災異譴告離人身近，愚者不能覺。}

\textbf{觱沸檻泉，維其深矣。心之憂矣，寧自今矣。不自我先，不自我後。}{\footnotesize 箋云檻泉正出，涌出也，觱沸，其貌。涌泉之源，所由者深，喻己憂所從來久也，惡政不先己、不後己，怪何故正當之。}\textbf{藐藐昊天，無不克鞏。}{\footnotesize 藐藐，大貌。鞏，固也。箋云藐藐，美也。王者有美德藐藐然，無不能自堅固於其位者，微箴之也。}\textbf{無忝皇祖，式救爾後。}{\footnotesize 箋云式，用也。後，謂子孫也。}

\begin{quoting}檻，同濫。鞏，同恐，懼也。\end{quoting}

\section{召旻}

%{\footnotesize 七章、四章章五句、三章章七句}

\textbf{召旻，凡伯刺幽王大壞也。旻，閔也，閔天下無如召公之臣也。}{\footnotesize 閔，病也。}

\begin{quoting}\textbf{蘇轍}首章稱旻天，卒章稱召公，故謂之召旻，以別小旻而已。\end{quoting}

\textbf{旻天疾威，天篤降喪。瘨我饑饉，民卒流亡。}{\footnotesize 箋云天，斥王也。疾，猶急也。瘨，病也。病乎幽王之為政也，急行暴虐之法，厚下喪亂之教，謂重賦稅也，病國中以饑饉，令民盡流移。}\textbf{我居圉卒荒。}{\footnotesize 圉，垂也。箋云荒，虛也。國中至邊竟以此故盡空虛。}

\begin{quoting}瘨 \texttt{diān}。\end{quoting}

\textbf{天降罪罟，蟊賊內訌。}{\footnotesize 訌，潰也。箋云訌，爭訟相陷入之言也。王施刑罪以羅罔天下眾為殘酷之人，雖外以害人，又自內爭相讒惡。}\textbf{昬椓靡共，潰潰回遹。實靖夷我邦。}{\footnotesize 椓，夭椓也。潰潰，亂也。靖謀、夷平也。箋云昬、椓皆奄人也，昬，其官名也，椓，椓毀陰者也。王遠賢者而近任刑奄之人，無肯共其職事者，皆潰潰然維邪是行，皆謀夷滅王之國。}

\begin{quoting}共，通供，供職。回遹 \texttt{yù}，邪僻。\end{quoting}

\textbf{臯臯訿訿，曾不知其玷。}{\footnotesize 臯臯，頑不知道也。訿訿，窳不供事也。箋云玷，缺也。王政已大壞，小人在位，曾不知大道之缺。}\textbf{兢兢業業，孔填不寧，我位孔貶。}{\footnotesize 貶，隊也。箋云兢兢，戒也，業業，危也。天下之人戒懼危怖，甚久矣其不安也，我王之位又甚隊矣。言見侵侮，政教不行，後犬戎伐之，而周與諸侯無異也。}

\begin{quoting}\textbf{馬瑞辰}臯臯訿訿 \texttt{zǐ}，皆極言小人讒毀人之狀。\end{quoting}

\textbf{如彼歲旱，草不潰茂，如彼棲苴。}{\footnotesize 潰，遂也。苴，水中浮草也。箋云潰茂之潰當作彙，彙，茂貌。王無恩惠於天下，天下之人如旱歲之草，皆枯槁無潤澤，如樹上之棲苴。}\textbf{我相此邦，無不潰止。}{\footnotesize 箋云潰，亂也。無不亂者，言皆亂也，春秋傳曰「國亂曰潰，邑亂曰叛」。}

\begin{quoting}\textbf{馬瑞辰}釋文謂棲息，蓋謂枯草偃臥有似棲息也。楚辭九章王逸注「生曰草，枯曰苴 \texttt{chá}」。止，語詞。\end{quoting}

\textbf{維昔之富，不如時。}{\footnotesize 往者富仁賢，今也富讒佞。箋云富，福也。時，今時也。}\textbf{維今之疚，不如茲。}{\footnotesize 今則病賢也。箋云茲，此也，此者，此古昔明王。}\textbf{彼疏斯粺，胡不自替，職兄斯引。}{\footnotesize 彼宜食疏，今反食精稗。替廢、兄茲也。引，長也。箋云疏，麤也，謂糲米也。職，主也。彼賢者祿薄食麤，而此昬椓之黨反食精稗，女小人耳，何不自廢退，使賢者得進，乃茲復主長此為亂之事乎，責之也。米之率，糲十，稗九，鑿八，侍御七。}

\begin{quoting}兄，同況。\end{quoting}

\textbf{池之竭矣，不云自頻。}{\footnotesize 頻，厓也。箋云頻，當作濱，厓，猶外也。自，由也。池水之益由外灌焉，今池竭，人不言由外無益者與，言由之也，喻王猶池也，政之亂由外無賢臣益之。}\textbf{泉之竭矣，不云自中。}{\footnotesize 泉水從中以益者也。箋云泉者，中水生則益深，水不生則竭，喻王猶泉也，政之亂又由內無賢妃益之。}\textbf{溥斯害矣，職兄斯弘，不烖我躬。}{\footnotesize 箋云溥，猶徧也。今時徧有此內外之害矣，乃茲復主大此為亂之事，是不烖王之身乎，責王也。烖，謂見誅伐。}

\textbf{昔先王受命，有如召公，日辟國百里，今也日蹙國百里。}{\footnotesize 辟開、蹙促也。箋云先王受命，謂文王武王時也。召公，召康公也，言有如者，時賢臣多，非獨召公也。今，今幽王臣。}\textbf{於乎哀哉，維今之人，不尚有舊。}{\footnotesize 箋云哀哉，哀其不高尚賢者，尊任有舊德之臣，將以喪亡其國。}

%\begin{flushright}蕩之什十一篇、九十二章、七百六十九句\end{flushright}