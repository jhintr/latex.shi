\chapter{周南關雎詁訓傳第一}

\begin{quoting}\textbf{釋文}周者代名，其地在禹貢雍州之域、岐山之陽，於漢屬扶風美陽縣，南者言周之德化自岐陽而先披南方，故序云「化自北而南也」，漢廣序又云「文王之道被於南國」是也，從關雎至騶虞二十五篇謂之正風。案二南者，左傳所謂漢陽諸姬也。\end{quoting}

\section{關雎}

%{\footnotesize 五章、章四句，故言三章、一章四句、二章章八句}

\textbf{關雎，后妃之德也，風之始也，所以風天下而正夫婦也，故用之鄉人焉，用之邦國焉。風，風也，教也，風以動之，教以化之。詩者，志之所之也，在心為志，發言為詩，情動於中而形於言，言之不足故嗟歎之，嗟嘆之不足故永歌之，永歌之不足，不知手之舞之足之蹈之也。情發於聲，聲成文，謂之音。}{\footnotesize 發，猶見也。聲，謂宮商角徵羽也。聲成文者，宮商上下相應。}\textbf{治世之音安以樂，其政和，亂世之音怨以怒，其政乖，亡國之音哀以思，其民困，故正得失、動天地、感鬼神，莫近於詩，先王以是經夫婦、成孝敬、厚人倫、美教化、移風俗。故詩有六義焉，一曰風，二曰賦，三曰比，四曰興，五曰雅，六曰頌。上以風化下，下以風刺上，主文而譎諫，言之者無罪，聞之者足以戒，故曰風。}{\footnotesize 風化、風刺皆謂譬喻，不斥言也。主文，主與樂之宮商相應也。譎諫，詠歌依違不直諫。}\textbf{至于王道衰、禮義廢、政教失、國異政、家殊俗，而變風變雅作矣，國史明乎得失之迹，傷人倫之廢，哀刑政之苛，吟詠情性，以風其上，達於事變而懷其舊俗者也，故變風發乎情，止乎禮義，發乎情，民之性也，止乎禮義，先王之澤也。是以一國之事，繫一人之本，謂之風，言天下之事，形四方之風，謂之雅。雅者，正也，言王政之所由廢興也。政有小大，故有小雅焉，有大雅焉。頌者，美盛德之形容，以其成功告於神明者也。是謂四始，詩之至也。}{\footnotesize 始者，王道興衰之所由。}\textbf{然則關雎麟趾之化，王者之風，故繫之周公，南言化自北而南也，鵲巢騶虞之德，諸侯之風也，先王之所以教，故繫之召公。}{\footnotesize 自，從也，從北而南，謂其化從岐周被江漢之域也。先王，斥大王王季。}\textbf{周南召南，正始之道，王化之基，是以關雎樂得淑女，以配君子，憂在進賢，不淫其色，哀窈窕、思賢才而無傷善之心焉，是關雎之義也。}{\footnotesize 哀，蓋字之誤也，當為衷，衷謂中心恕之。無傷善之心，謂好逑也。}

\textbf{關關雎鳩，在河之洲。}{\footnotesize 興也。關關，和聲也。雎鳩，王雎也，鳥摯而有別。水中可居者曰洲。后妃說樂君子之德，無不和諧，又不淫其色，慎固幽深，若雎鳩之有別焉，然後可以風化天下，夫婦有別則父子親，父子親則君臣敬，君臣敬則朝廷正，朝廷正則王化成。箋云摯之言至也，謂王雎之鳥雄雌情意至然而有別。}\textbf{窈窕淑女，君子好逑。}{\footnotesize 窈窕，幽閒也。淑善、逑匹也。言后妃有關雎之德，是幽閒貞專之善女，宜為君子之好匹。箋云怨耦曰仇。言后妃之德和諧，則幽閒處深宮貞專之善女能為君子和好眾妾之怨者，言皆化后妃之德，不嫉妬，謂三夫人以下。}

\textbf{參差荇菜，左右流之。}{\footnotesize 荇，接余也。流，求也。后妃有關雎之德，乃能共荇菜、備庶物，以事宗廟也。箋云左右，助也。言后妃將共荇菜之葅，必有助而求之者，言三夫人九嬪以下皆樂后妃之事。}\textbf{窈窕淑女，寤寐求之。}{\footnotesize 寤覺、寐寢也。箋云言后妃覺寐則常求此賢女，欲與之共己職也。}

\begin{quoting}流，同摎，廣雅「摎，捋也」。\end{quoting}

\textbf{求之不得，寤寐思服。}{\footnotesize 服，思之也。箋云服，事也。求賢女而不得，覺寐則思己職事當誰與共之乎。}\textbf{悠哉悠哉，輾轉反側。}{\footnotesize 悠，思也。箋云思之哉思之哉，言己誠思之。臥而不周曰輾。}

\begin{quoting}思，語詞。案後二章皆為此反側之思也。\end{quoting}

\textbf{參差荇菜，左右采之。}{\footnotesize 箋云言后妃既得荇菜，必有助而采之者。}\textbf{窈窕淑女，琴瑟友之。}{\footnotesize 宜以琴瑟友樂之。箋云同志為友。言賢女之助后妃共荇菜，其情意乃與琴瑟之志同，共荇菜之時樂必作。}

\textbf{參差荇菜，左右芼之。}{\footnotesize 芼，擇也。箋云后妃既得荇菜，必有助而擇之者。}\textbf{窈窕淑女，鍾鼓樂之。}{\footnotesize 德盛者宜有鍾鼓之樂。箋云琴瑟在堂，鍾鼓在庭，言共荇菜之時上下之樂皆作，盛其禮也。}

\section{葛覃}

%{\footnotesize 三章、章六句}

\textbf{葛覃，后妃之本也。后妃在父母家則志在於女功之事，躬儉節用，服澣濯之衣，尊敬師傅，則可以歸安父母，化天下以婦道也。}{\footnotesize 躬儉節用由於師傅之教，而後言尊敬師傅者，欲見其性亦自然。可以歸安父母，言嫁而得意，猶不忘孝。}

\textbf{葛之覃兮，施于中谷，維葉萋萋。}{\footnotesize 興也。覃，延也。葛所以為絺綌，女功之事煩辱者。施，移也。中谷，谷中也。萋萋，茂盛貌。箋云葛者，婦人之所有事也，此因葛之性以興焉。興者，葛延蔓于谷中，喻女在父母之家，形體浸浸日長大也，葉萋萋然，喻其容色美盛。}\textbf{黃鳥于飛，集于灌木，其鳴喈喈。}{\footnotesize 黃鳥，摶黍也。灌木，叢木也。喈喈，和聲之遠聞也。箋云葛延蔓之時則摶黍飛鳴，亦因以興焉，飛集叢木，興女有嫁于君子之道，和聲之遠聞，興女有才美之稱達於遠方。}

\begin{quoting}\textbf{馬瑞辰}詩以葛之生此而延彼，興女之自母家而適夫家。\end{quoting}

\textbf{葛之覃兮，施于中谷，維葉莫莫。}{\footnotesize 莫莫，成就之貌。箋云成就者，其可采用之時。}\textbf{是刈是濩，為絺為綌，服之無斁。}{\footnotesize 濩，煮之也。精曰絺，麄曰綌。斁，厭也。古者王后織玄紞，公侯夫人紘綖，卿之內子大帶，大夫命婦成祭服，士妻朝服，庶士以下各衣其夫。箋云服，整也。女在父母之家，未知將所適，故習之以絺綌煩辱之事，乃能整治之無厭倦，是其性貞專。}

\textbf{言告師氏，言告言歸。}{\footnotesize 言，我也。師，女師也。古者女師教以婦德、婦言、婦容、婦功，祖廟未毀，教于公宮三月，祖廟既毀，教于宗室。婦人謂嫁曰歸。箋云我告師氏者，我見教告于女師也，教告我以適人之道。重言我者，尊重師教也。公宮、宗室於族人皆為貴。}\textbf{薄汙我私，薄澣我衣。}{\footnotesize 汙，煩也。私，燕服也。婦人有副褘盛飾，以朝事舅姑，接見于宗廟，進見于君子，其餘則私也。箋云煩，煩撋之，用功深。澣，謂濯之耳。衣，謂褘衣以下至褖衣。}\textbf{害澣害否，歸寧父母。}{\footnotesize 害，何也。私服宜澣，公服宜否。寧，安也，父母在則有時歸寧耳。箋云我之衣服，今者何所當見澣乎，何所當否乎，言常自潔清以事君子。}

\begin{quoting}\textbf{陳奐}言、曰、云三字同義，有在句首者，為發聲，若漢廣之「言刈其楚」之類是也，有在句中者，為語助，若柏舟「靜言思之」之類是也。漢書翟義傳顏注「害，讀曰曷」。\end{quoting}

\section{卷耳}

%{\footnotesize 四章、章四句}

\textbf{卷耳，后妃之志也。又當輔佐君子，求賢審官，知臣下之勤勞，內有進賢之志而無險詖私謁之心，朝夕思念，至於憂勤也。}{\footnotesize 謁，請也。}

\textbf{采采卷耳，不盈頃筐。}{\footnotesize 憂者之興也。采采，事采之也。卷耳，苓耳也。頃筐，畚屬，易盈之器也。箋云器之易盈而不盈者，志在輔佐君子，憂思深也。}\textbf{嗟我懷人，寘彼周行。}{\footnotesize 懷思、寘置、行列也。思君子官賢人，置周之列位。箋云周之列位，謂朝廷臣也。}

\begin{quoting}\textbf{馬瑞辰}嗟為語詞，嗟我懷人，猶言我懷人也。\end{quoting}

\textbf{陟彼崔嵬，我馬虺隤。}{\footnotesize 陟，升也。崔嵬，土山之戴石者。虺隤，病也。箋云我，我使臣也。臣以兵役之事行出，離其列位，身勤勞於山險而馬又病，君子宜知其然。}\textbf{我姑酌彼金罍，維以不永懷。}{\footnotesize 姑，且也。人君黃金罍。永，長也。箋云我，我君也。臣出使，功成而反，君且當設饗燕之禮，與之飲酒以勞之，我則以是不復長憂思也。言且者，君賞功臣或多於此。}

\textbf{陟彼高岡，我馬玄黃。我姑酌彼兕觥，維以不永傷。}{\footnotesize 山脊曰岡。玄馬病則黃。兕觥，角爵也。傷，思也。箋云此章為意不盡，申殷勤也。觥，罰爵也，饗燕所以有之者，禮自立司正之後，旅酬必有醉而失禮者，罰之亦所以為樂。}

\textbf{陟彼砠矣，我馬瘏矣，我僕痡矣，云何吁矣。}{\footnotesize 石山戴土曰砠。瘏，病也。痡，亦病也。吁，憂也。箋云此章言臣既勤勞於外，僕馬皆病，而今云何乎其亦憂矣，深閔之辭。}

\section{樛木}

%{\footnotesize 三章、章四句}

\textbf{樛木，后妃逮下也。言能逮下而無嫉妬之心焉。}{\footnotesize 后妃能和諧眾妾，不嫉妬其容貌，恆以善言逮下而安之。}

\textbf{南有樛木，葛藟纍之。}{\footnotesize 興也。南，南土也。木下曲曰樛。南土之葛藟茂盛。箋云木枝以下垂之故，故葛也藟也得纍而蔓之而上下俱盛，興者，喻后妃能以惠下逮眾妾，使得其次序，則眾妾上附事之而禮義亦俱盛。南土，謂荊楊之域。}\textbf{樂只君子，福履綏之。}{\footnotesize 履祿、綏安也。箋云妃妾以禮義相與和，又能以禮樂樂其君子，使為福祿所安。}

\textbf{南有樛木，葛藟荒之。樂只君子，福履將之。}{\footnotesize 荒奄、將大也。箋云此章申殷勤之意。將，猶扶助也。}

\textbf{南有樛木，葛藟縈之。樂只君子，福履成之。}{\footnotesize 縈，旋也。成，就也。}

\section{螽斯}

%{\footnotesize 三章、章四句}

\textbf{螽斯，后妃子孫眾多也。言若螽斯不妬忌，則子孫眾多也。}{\footnotesize 忌，有所諱惡於人。}

\begin{quoting}案其初振作，及長戒慎，老而靜蟄，其詩之意歟。\end{quoting}

\textbf{螽斯羽，詵詵兮。}{\footnotesize 螽斯，蚣蝑也。詵詵，眾多也。箋云凡物有陰陽情欲者無不妬忌，維蚣蝑不耳，各得受氣而生子，故能詵詵然眾多，后妃之德能如是則宜然。}\textbf{宜爾子孫，振振兮。}{\footnotesize 振振，仁厚也。箋云后妃之德寬容不嫉妬，則宜女之子孫，使其無不仁厚。}

\begin{quoting}詵 \texttt{shēn}。\textbf{馬瑞辰}古文宜作㝖，竊謂宜从多聲，即有多義，宜爾子孫，猶云多爾子孫也。\end{quoting}

\textbf{螽斯羽，薨薨兮。宜爾子孫，繩繩兮。}{\footnotesize 薨薨，眾多也。繩繩，戒慎也。}

\begin{quoting}繩、慎雙聲通用，大雅下武「繩其祖武」，三家詩作慎字。\end{quoting}

\textbf{螽斯羽，揖揖兮。宜爾子孫，蟄蟄兮。}{\footnotesize 揖揖，會聚也。蟄蟄，和集也。}

\begin{quoting}爾雅釋詁「蟄，靜也」。\end{quoting}

\section{桃夭}

%{\footnotesize 三章、章四句}

\textbf{桃夭，后妃之所致也。不妬忌，則男女以正，昬姻以時，國無鰥民也。}{\footnotesize 老無妻曰鰥。}

\textbf{桃之夭夭，灼灼其華。}{\footnotesize 興也。桃，有華之盛者。夭夭，其少壯也。灼灼，華之盛也。箋云興者，喻時婦人皆得以年盛時行也。}\textbf{之子于歸，宜其室家。}{\footnotesize 之子，嫁子也。于，往也。宜以有室家無踰時者。箋云宜者，謂男女年時俱當。}

\begin{quoting}\textbf{馬瑞辰}宜與儀通，爾雅「儀，善也」。\end{quoting}

\textbf{桃之夭夭，有蕡其實。}{\footnotesize 蕡，實貌。非但有華色，又有婦德。}\textbf{之子于歸，宜其家室。}{\footnotesize 家室，猶室家也。}

\begin{quoting}\textbf{于省吾}有蕡其實，即有斑其實，桃實將熟，紅白相間，其實斑然。\end{quoting}

\textbf{桃之夭夭，其葉蓁蓁。}{\footnotesize 蓁蓁，至盛貌。有色有德，形體至盛也。}\textbf{之子于歸，宜其家人。}{\footnotesize 一家之人盡以為宜。箋云家人，猶室家也。}

\section{兔罝}

%{\footnotesize 三章、章四句}

\textbf{兔罝，后妃之化也。關雎之化行，則莫不好德，賢人眾多也。}

\textbf{肅肅兔罝，椓之丁丁。}{\footnotesize 肅肅，敬也。兔罝，兔罟也。丁丁，椓杙聲也。箋云罝兔之人，鄙賤之事，猶能恭敬，則是賢者眾多也。}\textbf{赳赳武夫，公侯干城。}{\footnotesize 赳赳，武貌。干，扞也。箋云干也城也，皆以禦難也，此罝兔之人賢者也，有武力，可任為將帥之德，諸侯可任以國守，扞城其民，折衝禦難於未然。}

\begin{quoting}肅，同縮。干，盾也。\end{quoting}

\textbf{肅肅兔罝，施于中逵。}{\footnotesize 逵，九逵之道。}\textbf{赳赳武夫，公侯好仇。}{\footnotesize 箋云怨耦曰仇。此罝兔之人，敵國有來侵伐者，可使和好之，亦言賢也。}

\textbf{肅肅兔罝，施于中林。}{\footnotesize 中林，林中。}\textbf{赳赳武夫，公侯腹心。}{\footnotesize 可以制斷，公侯之腹心。箋云此罝兔之人於行攻伐可用為策謀之臣，使之慮無，亦言賢也。}

\section{芣苢}

%{\footnotesize 三章、章四句}

\textbf{芣苢，后妃之美也。和平，則婦人樂有子矣。}{\footnotesize 天下和，政教平也。}

\textbf{采采芣苢，薄言采之。}{\footnotesize 采采，非一辭也。芣苢，馬舄，馬舄，車前也，宜懷妊焉。薄，辭也。采，取也。箋云薄言，我薄也。}\textbf{采采芣苢，薄言有之。}{\footnotesize 有，藏之也。}

\begin{quoting}\textbf{馬瑞辰}廣雅釋詁「有，取也」，孔子弟子冉求字有，正取名字相因，求與有皆取也，大雅瞻卬篇「人有土田，女反有之」，有之猶取之也。\end{quoting}

\textbf{采采芣苢，薄言掇之。}{\footnotesize 掇，拾也。}\textbf{采采芣苢，薄言捋之。}{\footnotesize 捋，取也。}

\begin{quoting}\textbf{胡承珙}掇是拾其子之既落者，捋是捋其子之未落者。\end{quoting}

\textbf{采采芣苢，薄言袺之。}{\footnotesize 袺，執衽也。}\textbf{采采芣苢，薄言襭之。}{\footnotesize 扱衽曰襭。}

\section{漢廣}

%{\footnotesize 三章、章八句}

\textbf{漢廣，德廣所及也。文王之道被于南國，美化行乎江漢之域，無思犯禮，求而不可得也。}{\footnotesize 紂時淫風徧于天下，維江漢之域先受文王之教化。}

\textbf{南有喬木，不可休息。漢有游女，不可求思。}{\footnotesize 興也。南方之木美喬上竦也。思，辭也。漢上游女，無求思者。箋云不可者，本有可道也，木以高其枝葉之故，故人不得就而止息也。興者，喻賢女雖出游流水之上，人無欲求犯禮者，亦由貞潔使之然。}\textbf{漢之廣矣，不可泳思。江之永矣，不可方思。}{\footnotesize 潛行為泳。永長、方泭也。箋云漢也江也，其欲渡之者，必有潛行乘泭之道，今以廣長之故，故不可也。又喻女之貞潔，犯禮而往，將不至也。}

\begin{quoting}息，韓詩作思。方言「泭謂之篺 \texttt{pái}，篺謂之筏，筏，秦晉之通語也」。\end{quoting}

\textbf{翹翹錯薪，言刈其楚。}{\footnotesize 翹翹，薪貌。錯，雜也。箋云楚，雜薪之中尤翹翹者。我欲刈取之，以喻眾女皆貞潔，我又欲取其尤高潔者。}\textbf{之子于歸，言秣其馬。}{\footnotesize 秣，養也。六尺以上曰馬。箋云之子，是子也。謙不敢斥其適己，於是子之嫁我，願秣其馬，致禮餼，示有意焉。}\textbf{漢之廣矣，不可泳思。江之永矣，不可方思。}

\begin{quoting}\textbf{魏源}詩古微曰三百篇言取妻者，皆以析薪取興，蓋古者嫁娶必以燎炬為燭，故南山之析薪、綢繆之束薪、豳風之伐柯，皆與此錯薪、刈楚同興，秣馬、秣駒，即婚禮親迎御輪之禮。\end{quoting}

\textbf{翹翹錯薪，言刈其蔞。}{\footnotesize 蔞，草中之翹翹然。}\textbf{之子于歸，言秣其駒。}{\footnotesize 五尺以上曰駒。}\textbf{漢之廣矣，不可泳思。江之永矣，不可方思。}

\section{汝墳}

%{\footnotesize 三章、章四句}

\textbf{汝墳，道化行也。文王之化行乎汝墳之國，婦人能閔其君子，猶勉之以正也。}{\footnotesize 言此婦人被文王之化，厚事其君子。}

\textbf{遵彼汝墳，伐其條枚。}{\footnotesize 遵，循也。汝，水名也。墳，大防也。枝曰條，幹曰枚。箋云伐薪於汝水之側，非婦人之事，以言己之君子賢者而處勤勞之職，亦非其事。}\textbf{未見君子，惄如調饑。}{\footnotesize 惄，饑意也。調，朝也。箋云惄，思也。未見君子之時，如朝饑之思食。}

\begin{quoting}\textbf{馬瑞辰}墳，通作濆，方言「墳，地大也，青幽之間凡土而高且大者謂之墳」，李巡爾雅注「濆謂崖岸，狀如墳墓，名大防也」，是知水崖之濆與大防之墳為一。惄，韓詩作愵，方言「愵，憂也，秦晉之間凡志而不得、欲而不獲、高而有墜、得而中亡謂之溼，或謂之惄」。調，魯詩作朝。\end{quoting}

\textbf{遵彼汝墳，伐其條肄。}{\footnotesize 肄，餘也，斬而復生曰肄。}\textbf{既見君子，不我遐棄。}{\footnotesize 既已、遐遠也。箋云已見君子，君子反也，于己反得見之，知其不遠棄我而死亡，於思則愈，故下章而勉之。}

\textbf{魴魚頳尾，王室如燬。}{\footnotesize 赬，赤也，魚勞則尾赤。燬，火也。箋云君子仕於亂世，其顏色瘦病，如魚勞則尾赤，所以然者，畏王室之酷烈，是時紂存。}\textbf{雖則如燬，父母孔邇。}{\footnotesize 孔甚、邇近也。箋云辟此勤勞之處，或時得罪，父母甚近，當念之以免於害，不能為踈遠者計也。}

\section{麟之趾}

%{\footnotesize 三章、章三句}

\textbf{麟之趾，關雎之應也。關雎之化行，則天下無犯非禮，雖衰世之公子皆信厚如麟趾之時也。}{\footnotesize 關雎之時，以麟為應，後世雖衰，猶存關雎之化者，君之宗族猶尚振振然，有似麟應之時，無以過也。}

\textbf{麟之趾，振振公子，}{\footnotesize 興也。趾，足也。麟信而應禮，以足至者也。振振，信厚也。箋云興者，喻今公子亦信厚，與禮相應，有似於麟。}\textbf{于嗟麟兮。}{\footnotesize 于嗟，歎辭。}

\textbf{麟之定，振振公姓，}{\footnotesize 定，題也。公姓，公同姓。}\textbf{于嗟麟兮。}

\begin{quoting}定，魯詩作顁，同頂。儀禮特牲饋食禮「子姓兄弟」，鄭注「所祭者之子孫，言子姓者，子之所生」，賈疏「姓之言生也，云子之所生，則孫是也」。\end{quoting}

\textbf{麟之角，振振公族，}{\footnotesize 麟角，所以表其德也。公族，公同祖也。箋云麟角之末有肉，示有武而不用。}\textbf{于嗟麟兮。}

\begin{quoting}汾沮洳傳「公族，公屬」。\end{quoting}

%\begin{flushright}周南之國十一篇、三十六章、百五十九句\end{flushright}