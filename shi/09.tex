\chapter{魏葛屨詁訓傳第九}

\begin{quoting}\textbf{釋文}案魏世家及左氏傳云「姬姓國也」，詩譜云「周以封同姓，其地虞舜夏禹所都之域也，在古冀州雷首之北、析城之西，南枕河曲，北涉汾水」。\end{quoting}

\section{葛屨}

%{\footnotesize 二章、一章六句、一章五句}

\textbf{葛屨，刺褊也。魏地陿隘，其民機巧趨利，其君儉嗇褊急而無德以將之。}{\footnotesize 儉嗇而無德，是其所以見侵削。}

\textbf{糾糾葛屨，可以履霜。}{\footnotesize 糾糾，猶繚繚也。夏葛屨，冬皮屨，葛屨非所以屨霜。箋云葛屨賤，皮屨貴，魏俗至冬猶謂葛屨可以屨霜，利其賤也。}\textbf{摻摻女手，可以縫裳。}{\footnotesize 摻摻，猶纖纖也。婦人三月廟見，然後執婦功。箋云言女手者，未三月未成為婦。裳，男子之下服，賤，又未可使縫，魏俗使未三月婦縫裳者，利其事也。}\textbf{要之襋之，好人服之。}{\footnotesize 要，䙅也。襋，領也。好人，好女手之人。箋云服，整也。䙅也領也在上，好人尚可使整治之，謂屬著之。}

\begin{quoting}\textbf{嚴粲}葛屨既敝而以繩糾纏之，糾而復糾，行於霜雪寒沍之地，言其苦也。可，同何。摻摻，韓詩作纖纖。䙅，繫衣之短帶也。\end{quoting}

\textbf{好人提提，宛然左辟，佩其象揥。}{\footnotesize 提提，安諦也。宛，辟貌。婦至門，夫揖而入，不敢當尊，宛然而左辟。象揥，所以為飾。箋云婦新至，慎於威儀，如是使之，非禮。}\textbf{維是褊心，是以為刺。}{\footnotesize 箋云魏俗所以然者，是君心褊急，無德教使之耳，我是以刺也。}

\begin{quoting}爾雅釋訓「媞媞，安也」。\textbf{朱熹}揥所以摘髮，用象為之，貴者之飾也。說文「褊，衣小也」，段注「引申為凡小之稱」。\end{quoting}

\section{汾沮洳}

%{\footnotesize 三章、章六句}

\textbf{沮洳，刺儉也。其君儉以能勤，刺不得禮也。}

\textbf{彼汾沮洳，言采其莫。}{\footnotesize 汾，水也。沮洳，其漸洳者。莫，菜也。箋云言，我也。於彼汾水漸洳之中，我采其莫以為菜，是儉以能勤。}\textbf{彼其之子，美無度。}{\footnotesize 箋云之子，是子也。是子之德美無有度，言不可尺寸。}\textbf{美無度，殊異乎公路。}{\footnotesize 路，車也。箋云是子之德美信無度矣，雖然，其采莫之事則非公路之禮也。公路，主君之軞車，庶子為之，晉趙盾為軞車之族是也。}

\begin{quoting}沮洳 \texttt{jù rù}，水旁低濕處。殊，異也，說文「殊，死也」，段注「死罪者身首分離，故曰殊死，引伸為殊異」。\end{quoting}

\textbf{彼汾一方，言采其桑。}{\footnotesize 箋云采桑，親蠶事也。}\textbf{彼其之子，美如英。}{\footnotesize 萬人為英。}\textbf{美如英，殊異乎公行。}{\footnotesize 公行，從公之行也。箋云從公之行者，主君兵車之行列。}

\begin{quoting}方，同旁。\end{quoting}

\textbf{彼汾一曲，言采其藚。}{\footnotesize 藚，水舄也。}\textbf{彼其之子，美如玉。美如玉，殊異乎公族。}{\footnotesize 公族，公屬。箋云公族，主君同姓昭穆也。}

\begin{quoting}藚 \texttt{xù}，即澤瀉。\end{quoting}

\section{園有桃}

%{\footnotesize 二章、章十二句}

\textbf{有桃，刺時也。大夫憂其君國小而迫而儉以嗇，不能用其民而無德教，日以侵削，故作是詩也。}

\textbf{園有桃，其實之殽。}{\footnotesize 興也。園有桃，其實之食，國有民，得其力。箋云魏君薄公稅，省國用，不取於民，食園桃而已，不施德教民，無以戰，其侵削之由，由是也。}\textbf{心之憂矣，我歌且謠。}{\footnotesize 曲合樂曰歌，徒歌曰謠。箋云我心憂君之行如此，故歌謠以寫我憂矣。}\textbf{不知我者，謂我士也驕。}{\footnotesize 箋云士，事也。不知我所為歌謠之意者，反謂我於君事驕逸故。}\textbf{彼人是哉，子曰何其。}{\footnotesize 夫人謂我欲何為乎。箋云彼人，謂君也。曰，於也。不知我所為憂者，既非責我，又曰君儉而嗇，所行是其道哉，子於此憂之，何乎。}\textbf{心之憂矣，其誰知之。}{\footnotesize 箋云如是則眾臣無知我憂所為也。}\textbf{其誰知之，蓋亦勿思。}{\footnotesize 箋云無知我憂所為者，則宜無復思念之以自止也。眾不信我，或時謂我謗君，使我得罪也。}

\begin{quoting}\textbf{朱熹}殽，食也。\textbf{林義光}不知我者之言也，言彼在位者所行良是，而子譏之，果何故乎。\end{quoting}

\textbf{園有棘，其實之食。}{\footnotesize 棘，棗也。}\textbf{心之憂矣，聊以行國。}{\footnotesize 箋云聊，且略之辭也。聊出行於國中，觀民事以寫憂。}\textbf{不知我者，謂我士也罔極。}{\footnotesize 極，中也。箋云見我聊出行於國中，謂我於君事無中正。}\textbf{彼人是哉，子曰何其。心之憂矣，其誰知之。其誰知之，蓋亦勿思。}

\section{陟岵}

%{\footnotesize 三章、章六句}

\textbf{陟岵，孝子行役，思念父母也。國迫而數侵削，役乎大國，父母兄弟離散而作是詩也。}{\footnotesize 役乎大國者，為大國所徵發。}

\textbf{陟彼岵兮，瞻望父兮。}{\footnotesize 山無草木曰岵。箋云孝子行役，思其父之戒，乃登彼岵山，以遙瞻望其父所在之處。}\textbf{父曰嗟予子，行役夙夜無已。}{\footnotesize 箋云予我、夙早、夜莫也。無已，無懈倦。}\textbf{上慎旃哉，猶來無止。}{\footnotesize 旃之、猶可也。父尚義。箋云止者，謂在軍事作部列時。}

\begin{quoting}岵 \texttt{hù}。上，魯詩作尚。旃，之焉合音字。\end{quoting}

\textbf{陟彼屺兮，瞻望母兮。}{\footnotesize 山有草木曰屺。箋云此又思母之戒而登屺山而望之。}\textbf{母曰嗟予季，行役夙夜無寐。}{\footnotesize 季，少子也。無寐，無耆寐也。}\textbf{上慎旃哉，猶來無棄。}{\footnotesize 母尚恩也。}

\textbf{陟彼岡兮，瞻望兄兮。兄曰嗟予弟，行役夙夜必偕。}{\footnotesize 偕，俱也。}\textbf{上慎旃哉，猶來無死。}{\footnotesize 兄尚親也。}

\section{十畝之間}

%{\footnotesize 二章、章三句}

\textbf{畝之間，刺時也。言其國削小，民無所居焉。}

\textbf{十畝之間兮，桑者閑閑兮，}{\footnotesize 閑閑然，男女無別往來之貌。箋云古者一夫百畝，今十畝之間往來者閑閑然，削小之甚。}\textbf{行與子還兮。}{\footnotesize 或行來者，或來還者。}

\begin{quoting}閑閑，釋文作閒閒。漢書顏注「行，且也」，\textbf{王引之}此詩「行與子還、行與子逝」，猶言且與子歸、且與子往也。\end{quoting}

\textbf{十畝之外兮，桑者泄泄兮，}{\footnotesize 泄泄，多人之貌。}\textbf{行與子逝兮。}{\footnotesize 箋云逝，逮也。}

\section{伐檀}

%{\footnotesize 三章、章九句}

\textbf{檀，刺貪也。在位貪鄙，無功而受祿，君子不得進仕爾。}

\textbf{坎坎伐檀兮，寘之河之干兮，河水清且漣猗。}{\footnotesize 坎坎，伐檀聲。寘，置也。干，厓也。風行水成文曰漣。伐檀以俟世用，若俟河水清且漣。箋云是謂君子之人不得進仕也。}\textbf{不稼不穡，胡取禾三百廛兮。不狩不獵，胡瞻爾庭有縣貆兮。}{\footnotesize 種之曰稼，斂之曰穡。一夫之居曰廛。貆，獸名。箋云是謂在位貪鄙，無功而受祿也。冬獵曰狩，宵田曰獵。胡，何也。貉子曰貆。}\textbf{彼君子兮，不素餐兮。}{\footnotesize 素，空也。箋云彼君子者，斥伐檀之人。仕有功乃肯受祿。}

\begin{quoting}干，同岸。猗，魯詩作兮，二字古通用。周官遂人「夫一廛 \texttt{chán}，田百畝」，鄭注「廛，居也」。貆 \texttt{huán}。孟子盡心「無功而食謂之素餐」。\end{quoting}

\textbf{坎坎伐輻兮，寘之河之側兮，河水清且直猗。}{\footnotesize 輻，檀輻也。側，猶厓也。直，直波也。}\textbf{不稼不穡，胡取禾三百億兮。不狩不獵，胡瞻爾庭有縣特兮。}{\footnotesize 萬萬曰億。獸三歲曰特。箋云十萬曰億。三百億，禾秉之數。}\textbf{彼君子兮，不素食兮。}

\textbf{坎坎伐輪兮，寘之河之漘兮，河水清且淪猗。}{\footnotesize 檀可以為輪。漘，厓也。小風水成文轉如輪也。}\textbf{不稼不穡，胡取禾三百囷兮。不狩不獵，胡瞻爾庭有縣鶉兮。}{\footnotesize 圓者為囷。鶉，鳥也。}\textbf{彼君子兮，不素飧兮。}{\footnotesize 熟食曰飧。箋云飧，讀如魚飧之飧。}

\begin{quoting}說文「漘，水厓也」。爾雅「小波為淪」。囷 \texttt{qūn}。釋文引字林云「飧 \texttt{sūn}，水澆飯也」。\end{quoting}

\section{碩鼠}

%{\footnotesize 三章、章八句}

\textbf{鼠，刺重斂也。國人刺其君重斂蠶食於民，不修其政，貪而畏人，若大鼠也。}

\textbf{碩鼠碩鼠，無食我黍。三歲貫女，莫我肯顧。}{\footnotesize 貫，事也。箋云碩，大也。大鼠大鼠者，斥其君也，女無復食我黍，疾其稅斂之多也，我事女三歲矣，曾無教令恩德來眷顧我，又疾其不修政也。古者三年大比，民或於是徙。}\textbf{逝將去女，適彼樂土。}{\footnotesize 箋云逝，往也。往矣將去女，與之訣別之辭。樂土，有德之國。}\textbf{樂土樂土，爰得我所。}{\footnotesize 箋云爰，曰也。}

\begin{quoting}貫，魯詩作宦，國語韋注「宦，為臣隸也」。女，韓詩作汝。\end{quoting}

\textbf{碩鼠碩鼠，無食我麥。三歲貫女，莫我肯德。}{\footnotesize 箋云不肯施德於我。}\textbf{逝將去女，適彼樂國。樂國樂國，爰得我直。}{\footnotesize 直，得其直道。箋云直，猶正也。}

\textbf{碩鼠碩鼠，無食我苗。}{\footnotesize 苗，嘉穀也。}\textbf{三歲貫女，莫我肯勞。}{\footnotesize 箋云不肯勞來我。}\textbf{逝將去女，適彼樂郊。}{\footnotesize 箋云郭外曰郊。}\textbf{樂郊樂郊，誰之永號。}{\footnotesize 號，呼也。箋云之，往也。永，歌也。樂郊之地，誰獨當往而歌號者，言皆喜說無憂苦。}

%\begin{flushright}魏國七篇、十八章、百二十八句\end{flushright}