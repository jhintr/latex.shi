\chapter{谷風之什詁訓傳第二十}

\section{谷風}

%{\footnotesize 三章、章六句}

\textbf{谷風，刺幽王也。天下俗薄，朋友道絕焉。}

\begin{quoting}後漢書陰皇后紀光武詔書引此詩云「風人之戒，可不慎乎」。\end{quoting}

\textbf{習習谷風，維風及雨。}{\footnotesize 興也。風雨相感，朋友相須。箋云習習，和調之貌。興者，風而有雨則潤澤行，喻朋友同志則恩愛成。}\textbf{將恐將懼，維予與女。}{\footnotesize 箋云將，且也。恐懼，喻遭厄難勤苦之事也。當此之時，獨我與女爾，謂同其憂務。}\textbf{將安將樂，女轉棄予。}{\footnotesize 言朋友趨利，窮達相棄。箋云朋友無大故則不相遺棄，今女以志達而安樂，棄恩忘舊，薄之甚。}

\begin{quoting}\textbf{陳奐}將，猶方也。\textbf{馬瑞辰}與與棄對言，恐懼時獨我好汝，以見昔之厚，安樂時汝轉棄予，以見今之薄。\end{quoting}

\textbf{習習谷風，維風及頹。}{\footnotesize 頹，風之焚輪者也，風薄相扶而上，喻朋友相須而成。}\textbf{將恐將懼，寘予于懷。}{\footnotesize 箋云寘，置也，置我於懷，言至親己也。}\textbf{將安將樂，棄予如遺。}{\footnotesize 箋云如遺者，如人行道遺忘物，忽然不省存也。}

\begin{quoting}爾雅釋天「焚輪謂之頹」，孫炎注「迴風從上下曰頹」。\end{quoting}

\textbf{習習谷風，維山崔嵬。無草不死，無木不萎。}{\footnotesize 崔嵬，山巔也。雖盛夏萬物茂壯，草木無有不死而萎枝者。箋云此言東風生長之風也，山巔之上草木猶及之，然而盛夏養萬物之時，草木枝葉猶有萎槁者，以喻朋友雖以恩相養，亦安能不時有小訟乎。}\textbf{忘我大德，思我小怨。}{\footnotesize 箋云大德，切瑳以道，相成之謂也。}

\section{蓼莪}

%{\footnotesize 六章、四章章四句、二章章八句}

\textbf{蓼莪，刺幽王也。民人勞苦，孝子不得終養爾。}{\footnotesize 不得終養者，二親病亡之時，時在役所，不得見也。}

\textbf{蓼蓼者莪，匪莪伊蒿。}{\footnotesize 興也。蓼蓼，長大貌。箋云莪已蓼蓼長大，貌視之以為非莪，反謂之蒿，興者，喻憂思雖在役中，心不精識其事。}\textbf{哀哀父母，生我劬勞。}{\footnotesize 箋云哀哀者，恨不得終養父母，報其生長己之苦。}

\begin{quoting}蓼 \texttt{lù}。\textbf{馬瑞辰}莪蒿即茵陳蒿之類，常抱宿根而生，有子依母之象，故詩人借以取興，李時珍云「莪抱根叢生，俗謂之抱孃蒿」是也，蒿與蔚皆散生，故詩以喻不能終養。\end{quoting}

\textbf{蓼蓼者莪，匪莪伊蔚。}{\footnotesize 蔚，牡菣也。}\textbf{哀哀父母，生我勞瘁。}{\footnotesize 箋云瘁，病也。}

\textbf{缾之罄矣，維罍之耻。}{\footnotesize 缾小而罍大。罄，盡也。箋云缾小而盡，罍大而盈，言為罍耻者，刺王不使富分貧、眾恤寡。}\textbf{鮮民之生，不如死之久矣。}{\footnotesize 鮮，寡也。箋云此言供養日寡矣，而我尚不得養，恨之言也。}\textbf{無父何怙，無母何恃。出則銜恤，入則靡至。}{\footnotesize 箋云恤憂、靡無也。孝子之心，怙恃父母，依依然以為不可斯須無也，出門則思之而憂，旋入門又不見，如無所至。}

\begin{quoting}左傳昭二十四年引詩曰「王室之不寧，晉之耻也」。鮮民，寡民、孤子。至，親人，說文「親，至也」。\end{quoting}

\textbf{父兮生我，母兮鞠我。拊我畜我，長我育我。顧我復我，出入腹我。}{\footnotesize 鞠養、腹厚也。箋云父兮生我者，本其氣也。畜，起也。育，覆育也。顧，旋視也。復，反覆也。腹，懷抱也。}\textbf{欲報之德，昊天罔極。}{\footnotesize 箋云之，猶是也。我欲報父母是德，昊天乎我心無極。}

\begin{quoting}說文「拊，揗也」，段注「揗，摩也」。孟子「畜君者，好君也」。顧，說文「還視也」，引申為看護。復，同覆，庇護。\textbf{于省吾}古聲有重脣無輕脣，故古讀腹為抱，書召誥「夫知保抱攜持厥婦子」，抑「借曰未知，亦既抱子」，這是西周典籍對於子言保抱或抱之證。\end{quoting}

\textbf{南山烈烈，飄風發發。}{\footnotesize 烈烈然，至難也。發發，疾貌。箋云民人自苦見役，視南山則烈烈然，飄風發發然，寒且疾也。}\textbf{民莫不穀，我獨何害。}{\footnotesize 箋云穀，養也。言民皆得養其父母，我獨何故睹此寒苦之害。}

\textbf{南山律律，飄風弗弗。}{\footnotesize 律律，猶烈烈也。弗弗，猶發發也。}\textbf{民莫不穀，我獨不卒。}{\footnotesize 箋云卒，終也。我獨不得終養父母，重自哀傷也。}

\section{大東}

%{\footnotesize 七章、章八句}

\textbf{大東，刺亂也。東國困於役而傷於財，譚大夫作是詩以告病焉。}{\footnotesize 譚國在東，故其大夫尤苦征役之事也。魯莊公十年，齊師滅譚。}

\textbf{有饛簋飧，有捄棘匕。}{\footnotesize 興也。饛，滿簋貌。飧，熟食，謂黍稷也。捄，長貌。匕，所以載鼎實。棘，赤心也。箋云飧者，客始至主人所致之禮也，凡飧饔餼以其爵等為之牢禮之數陳。興者，喻古者天子施予之恩於天下厚。}\textbf{周道如砥，其直如矢。}{\footnotesize 如砥，貢賦平均也，如矢，賞罰不偏也。}\textbf{君子所履，小人所視。}{\footnotesize 箋云此言古者天子之恩厚也，君子皆法效而履行之，其如砥矢之平，小人又皆視之，共之無怨。}\textbf{睠言顧之，潸焉出涕。}{\footnotesize 睠，反顧也。潸，涕下貌。箋云言，我也。此二事者在乎前世，過而去矣，我從今顧視之，為之出涕，傷今不如古也。}

\begin{quoting}饛 \texttt{méng}。飧，說文「水澆飯也」。捄 \texttt{qiú}。\end{quoting}

\textbf{小東大東，杼柚其空。}{\footnotesize 空，盡也。箋云小也大也，謂賦斂之多少也，小亦於東，大亦於東，言其政偏，失砥矢之道也，譚無他貨，維絲麻爾，今盡杼柚不作也。}\textbf{糾糾葛屨，可以履霜。佻佻公子，行彼周行。}{\footnotesize 佻佻，獨行貌。公子，譚公子也。箋云葛屨，夏屨也。周行，周之列位也。言時財貨盡，雖公子衣屨不能順時，乃夏之葛屨也，今以履霜送轉餫，因見使行周之列位者而發幣焉，言雖困乏，猶不得止也。}\textbf{既往既來，使我心疚。}{\footnotesize 箋云既盡、疚病也。言譚人自虛竭餫送而往，周人則空盡受之，曾無反幣復禮之惠，是使我心傷病也。}

\begin{quoting}\textbf{惠周惕}詩說曰小東大東，言東國之遠近也，魯頌「遂荒大東」，箋「大東，極東」也。杼，說文「機持緯者」，柚，釋文「本又作軸」，說文「滕，機持經者」，段注「滕即軸也」。\textbf{馬瑞辰}既往既來，謂數數往來，疲於道路。\end{quoting}

\textbf{有洌氿泉，無浸穫薪。契契寤歎，哀我憚人。}{\footnotesize 洌，寒意也。側出曰氿泉。穫，艾也。契契，憂苦也。憚，勞也。箋云穫，落，木名也。既伐而析之以為薪，不欲使氿泉浸之，浸之則將濕腐不中用也，今譚大夫契契憂苦而寤歎，哀其民人之勞苦者，亦不欲使周之賦斂小東大東極盡之，極盡之則將困病亦猶是也。}\textbf{薪是穫薪，尚可載也。哀我憚人，亦可息也。}{\footnotesize 載，載乎意也。箋云薪是穫薪者，析是穫薪也。尚，庶幾也，庶幾析是穫薪，可載而歸，蓄之以為家用。哀我勞人，亦可休息，養之以待國事者也。}

\begin{quoting}氿 \texttt{guǐ}。憚，釋文「字亦作癉」。\end{quoting}

\textbf{東人之子，職勞不來。西人之子，粲粲衣服。}{\footnotesize 東人，譚人也。來，勤也。西人，京師人也。粲粲，鮮盛也。箋云職，主也。東人勞苦而不見謂勤，京師人衣服鮮絜而逸豫，言王政偏甚也。自此章以下言周道衰，其不言政偏，則言眾官廢職如是而已。}\textbf{舟人之子，熊羆是裘。}{\footnotesize 舟人，舟楫之人。熊羆是裘，言富也。箋云舟，當作周，裘，當作求，聲相近故也。周人之子，謂周世臣之子孫退在賤官，使搏熊羆，在冥氏、穴氏之職。}\textbf{私人之子，百僚是試。}{\footnotesize 私人，私家人也。是試，用於百官也。箋云此言周衰，群小得志。}

\begin{quoting}來，同徠 \texttt{lài}，慰勞。\textbf{于省吾}周人之子，熊羆是求，係指田獵言之。\end{quoting}

\textbf{或以其酒，不以其漿。}{\footnotesize 或醉於酒，或不得漿。}\textbf{鞙鞙佩璲，不以其長。}{\footnotesize 鞙鞙，玉貌。璲，瑞也。箋云佩璲者，以瑞玉為佩，佩之鞙鞙然，居其官職，非其才之所長也，徒美其佩而無其德，刺其素餐。}\textbf{維天有漢，監亦有光。}{\footnotesize 漢，天河也，有光而無所明。箋云監，視也。喻王闓置官司而無督察之實。}\textbf{跂彼織女，終日七襄。}{\footnotesize 跂，隅貌。襄，反也。箋云襄，駕也，駕謂更其肆也，從旦至暮七辰，辰一移，因謂之七襄。}

\begin{quoting}監，鑑也，即鏡。跂 \texttt{qí}，段注「頃，頭不正也，隅者，陬隅不正而角，織女三星成三角，言不正也」。\end{quoting}

\textbf{雖則七襄，不成報章。}{\footnotesize 不能反報成章也。箋云織女有織名爾，駕則有西無東，不如人織相反報成文章。}\textbf{睆彼牽牛，不以服箱。}{\footnotesize 睆，明星貌。何鼓謂之牽牛。服，牝服也。箱，大車之箱也。箋云以，用也，牽牛不可用於牝服之箱。}\textbf{東有啟明，西有長庚。}{\footnotesize 日旦出，謂明星為啟明，日既入，謂明星為長庚，庚，續也。箋云啟明、長庚皆有助日之名而無實光也。}\textbf{有捄天畢，載施之行。}{\footnotesize 捄，畢貌，畢，所以掩兔也，何嘗見其可用乎。箋云祭器有畢者，所以助載鼎實，今天畢則施於行列而已。}

\begin{quoting}\textbf{陳奐}報亦反也，反報猶反復。睆 \texttt{huǎn}。何鼓三星在天河北，織女三星在天河南。載，則。\end{quoting}

\textbf{維南有箕，不可以簸揚。維北有斗，不可以挹酒漿。}{\footnotesize 挹，㪺也。}\textbf{維南有箕，載翕其舌。維北有斗，西柄之揭。}{\footnotesize 翕，合也。箋云翕，猶引也，引舌者，謂上星相近。}

\begin{quoting}箕宿四星，形如簸箕。\textbf{馬瑞辰}翕、吸音同通用，故箋訓為引，玉篇引詩正作載吸其舌，箕四星，二為踵，二為舌，其形踵狹而舌廣，故曰載翕其舌，以見其主於收斂也。揭，舉也。\textbf{王先謙}下四句與上四句雖同言箕斗，自分兩義，上刺虛位，下刺斂民也。\end{quoting}

\section{四月}

%{\footnotesize 八章、章四句}

\textbf{四月，大夫刺幽王也。在位貪殘，下國構禍，怨亂並興焉。}

\textbf{四月維夏，六月徂暑。}{\footnotesize 徂，往也。六月，火星中，暑盛而往矣。箋云徂，猶始也。四月立夏矣，至六月乃始盛暑，興人為惡亦有漸，非一朝一夕。}\textbf{先祖匪人，胡寧忍予。}{\footnotesize 箋云匪，非也。寧，猶曾也。我先祖非人乎，人則當知患難，何為曾使我當此亂世乎。}

\begin{quoting}\textbf{王夫之}稗疏曰其云匪人者，猶非他人也，頍弁之詩曰「兄弟匪他」，義與此同，猶言「父母生我，胡俾我瘉」也。\end{quoting}

\textbf{秋日淒淒，百卉具腓。}{\footnotesize 淒淒，涼風也。卉，草也。腓，病也。箋云具，猶皆也。涼風用事而眾草皆病，興貪殘之政行而萬民困病。}\textbf{亂離瘼矣，爰其適歸。}{\footnotesize 離憂、瘼病、適之也。箋云爰，曰也。今政亂，國將有憂病者矣，曰此禍其所之歸乎，言憂病之禍必自之歸為亂。}

\begin{quoting}腓，同痱，病也。瘼 \texttt{mò}。\end{quoting}

\textbf{冬日烈烈，飄風發發。}{\footnotesize 箋云烈烈，猶栗烈也。發發，疾貌。言王為酷虐慘毒之政，如冬日之烈烈矣，其亟急行於天下，如飄風之疾也。}\textbf{民莫不穀，我獨何害。}{\footnotesize 箋云穀，養也。民莫不得養其父母者，我獨何故覩此寒苦之害。}

\textbf{山有嘉卉，侯栗侯梅。}{\footnotesize 箋云嘉善、侯維也。山有美善之草，生於梅栗之下，人取其實，蹂踐而害之，令不得蕃茂，喻上多賦斂，富人財盡而弱民與受困窮。}\textbf{廢為殘賊，莫知其尤。}{\footnotesize 廢，忕也。箋云尤，過也。言在位者貪殘，為民之害，無自知其行之過者，言忕於惡。}

\textbf{相彼泉水，載清載濁。}{\footnotesize 箋云相，視也。我視彼泉水之流，一則清，一則濁，刺諸侯並為惡，曾無一善。}\textbf{我日構禍，曷云能穀。}{\footnotesize 構成、曷逮也。箋云構，猶合集也。曷之言何也。穀，善也。言諸侯日作禍亂之行，何者可謂能善。}

\begin{quoting}\textbf{馬瑞辰}構者，遘之假借，構禍猶云遇禍也。\end{quoting}

\textbf{滔滔江漢，南國之紀。}{\footnotesize 滔滔，大水貌，其神足以綱紀一方。箋云江也漢也，南國之大水，紀理眾川，使不壅滯，喻吳楚之君能長理旁側小國，使得其所。}\textbf{盡瘁以仕，寧莫我有。}{\footnotesize 箋云瘁病、仕事也。今王盡病其封畿之內以兵役之事，使群臣有土地曾無自保有者，皆懼於危亡也，吳楚舊名貪殘，今周之政乃反不如。}

\begin{quoting}盡瘁，與憔悴同義。有，通友，親善也。\end{quoting}

\textbf{匪鶉匪鳶，翰飛戾天。匪鱣匪鮪，潛逃于淵。}{\footnotesize 鶉，鵰也，鵰鳶，貪殘之鳥也。大魚能逃處淵。箋云翰高、戾至、鱣鯉也。言鵰鳶之高飛，鯉鮪之處淵，性自然也，非鵰鳶能高飛，非鯉鮪能處淵，皆驚駭避害爾，喻民性安土重遷，今而逃走，亦畏亂政故。}

\begin{quoting}鶉 \texttt{tuán}。\end{quoting}

\textbf{山有蕨薇，隰有杞桋。}{\footnotesize 杞，枸檵也。桋，赤棘也。箋云此言草木生各得其所，人反不得其所，傷之也。}\textbf{君子作歌，維以告哀。}{\footnotesize 箋云告哀，言勞病而愬之。}

\section{北山}

%{\footnotesize 六章、三章章六句、三章章四句}

\textbf{北山，大夫刺幽王也。役使不均，己勞於從事而不得養其父母焉。}

\textbf{陟彼北山，言采其杞。}{\footnotesize 箋云言，我也。登山而采杞，非可食之物，喻己行役不得其事。}\textbf{偕偕士子，朝夕從事。}{\footnotesize 偕偕，強壯貌。士子，有王事者也。箋云朝夕從事，言不得休止。}\textbf{王事靡盬，憂我父母。}{\footnotesize 箋云靡，無也。盬，不堅固也。王事無不堅固，故我當盡力勤勞於役，久不得歸，父母思己而憂。}

\begin{quoting}說文「偕，彊也」。\end{quoting}

\textbf{溥天之下，莫非王土。率土之濱，莫非王臣。}{\footnotesize 溥大、率循、濱涯也。箋云此言王之土地廣矣，王之臣又眾矣，何求而不得，何使而不行。}\textbf{大夫不均，我從事獨賢。}{\footnotesize 賢，勞也。箋云王不均大夫之使，而專以我有賢才之故，獨使我從事於役，自苦之辭。}

\begin{quoting}溥，先秦引詩皆作普，孟子趙注「普，徧」。賢，本義多財，引申為多，\textbf{王夫之}小爾雅云「我從事獨賢，勞事獨多也」，賢之訓多，與射禮「某賢于某若干純」之賢同義。\end{quoting}

\textbf{四牡彭彭，王事傍傍。}{\footnotesize 彭彭然不得息，傍傍然不得已。}\textbf{嘉我未老，鮮我方將。}{\footnotesize 將，壯也。箋云嘉、鮮皆善也。王善我年未老乎，善我方壯乎，何獨久使我也。}\textbf{旅力方剛，經營四方。}{\footnotesize 旅，眾也。箋云王謂此事眾之氣力方盛乎，何乃勞苦使之經營四方。}

\begin{quoting}旅，同膂，筋力。\end{quoting}

\textbf{或燕燕居息，}{\footnotesize 燕燕，安息貌。}\textbf{或盡瘁事國。}{\footnotesize 盡力勞瘁，以從國事。}\textbf{或息偃在牀，或不已于行。}{\footnotesize 箋云不已，猶不止也。}

\begin{quoting}燕燕，魯詩作宴宴。行，道路。\end{quoting}

\textbf{或不知叫號，或慘慘劬勞。}{\footnotesize 叫呼、號召也。}\textbf{或棲遲偃仰，或王事鞅掌。}{\footnotesize 鞅掌，失容也。箋云鞅，猶何也。掌，謂捧之也。負何捧持以趨走，言促遽也。}

\begin{quoting}慘慘，釋文「字又作懆懆，憂慮貌」。棲遲，陳風衡門傳「遊息也」。\end{quoting}

\textbf{或湛樂飲酒，或慘慘畏咎。}{\footnotesize 箋云咎，猶罪過也。}\textbf{或出入風議，或靡事不為。}{\footnotesize 箋云風，猶放也。}

\begin{quoting}湛，同酖，說文「酖，樂酒也」。\textbf{馬瑞辰}放議，猶放言也。為，作也。\end{quoting}

\section{無將大車}

%{\footnotesize 三章、章四句}

\textbf{無將大車，大夫悔將小人也。}{\footnotesize 周大夫悔將小人。幽王之時，小人眾多，賢者與之從事，反見譖害，自悔與小人並。}

\textbf{無將大車，祇自塵兮。}{\footnotesize 大車，小人之所將也。箋云將，猶扶進也。祇，適也。鄙事者，賤者之所為也，君子為之，不堪其勞，以喻大夫而進舉小人，適自作憂累，故悔之。}\textbf{無思百憂，祇自疧兮。}{\footnotesize 疧，病也。箋云百憂者，眾小事之憂也。進舉小人，使得居位，不任其職，愆負及己，故以眾小事為憂，適自病也。}

\begin{quoting}\textbf{孔疏}冬官車人有車有大車，鄭云「大車，平地任載之車，其車駕牛」。疧 \texttt{zhěn}。\end{quoting}

\textbf{無將大車，維塵冥冥。}{\footnotesize 箋云冥冥者，蔽人目明，令無所見也，猶進舉小人，蔽傷己之功德。}\textbf{無思百憂，不出于熲。}{\footnotesize 熲，光也。箋云思眾小事以為憂，使人蔽闇不得出於光明之道。}

\begin{quoting}\textbf{馬瑞辰}熲音義與耿正同，邶柏舟耿耿不寐傳「耿耿，猶儆儆也」，禮少儀注「熲，警枕也」，儆、警說文並訓戒，不出于熲即謂不出于儆戒之中。\end{quoting}

\textbf{無將大車，維塵雝兮。}{\footnotesize 箋云雝，猶蔽也。}\textbf{無思百憂，祇自重兮。}{\footnotesize 箋云重，猶累也。}

\begin{quoting}雝，說文「字又作壅」。重，同腫。\end{quoting}

\section{小明}

%{\footnotesize 五章、三章章十二句、二章章六句}

\textbf{小明，大夫悔仕於亂世也。}{\footnotesize 名篇曰小明者，言幽王日小其明，損其政事，以至於亂。}

\textbf{明明上天，照臨下土。}{\footnotesize 箋云明明上天，喻王者當光明如日之中也，照臨下土，喻王者當察理天下之事，據時幽王不能然，故舉以刺之。}\textbf{我征徂西，至于艽野。二月初吉，載離寒暑。}{\footnotesize 艽野，遠荒之地。初吉，朔日也。箋云征行、徂往也。我行往之西方，至於遠荒之地，乃以二月朔日始行，至今則更夏暑冬寒矣，尚未得歸。詩人牧伯之大夫，使述其方之事，遭亂世勞苦而悔仕。}\textbf{心之憂矣，其毒大苦。}{\footnotesize 箋云憂之甚，心中如有毒藥也。}\textbf{念彼共人，涕零如雨。}{\footnotesize 箋云共人，靖共爾位以待賢者之君。}\textbf{豈不懷歸，畏此罪罟。}{\footnotesize 罟，網也。箋云懷，思也。我誠思歸，畏此刑罪羅網，我故不敢歸爾。}

\begin{quoting}說文「艽 \texttt{qiǔ}，遠荒也」，段注「艽之言究也、窮也」。二月，周正也，夏曆十二月，詩云載離寒暑，即歲暮也。初吉，上旬吉日也。罪罟，即羅網，刑罰也，\textbf{馬瑞辰}說文「罪，捕魚竹網，罟，網也」，秦始以罪易辠，惟此詩罪罟二字平列，猶云網罟。\end{quoting}

\textbf{昔我往矣，日月方除。曷云其還，歲聿云莫。}{\footnotesize 除，除陳生新也。箋云四月為除，昔我往至于艽野以四月，自謂其時將即歸，何言其還，乃至歲晚尚不得歸。}\textbf{念我獨兮，我事孔庶。心之憂矣，憚我不暇。}{\footnotesize 憚，勞也。箋云孔甚、庶眾也。我事獨甚眾，勞我不暇，皆言王政不均，臣事不同也。}\textbf{念彼共人，睠睠懷顧。}{\footnotesize 箋云睠睠，有往仕之志也。}\textbf{豈不懷歸，畏此譴怒。}

\begin{quoting}\textbf{馬瑞辰}除即爾雅「十二月為涂之涂」，戴震曰「廣韻，涂，直魚切，與除同音通用」，方以智曰「謂歲將除也」。\end{quoting}

\textbf{昔我往矣，日月方奧。}{\footnotesize 奧，煖也。}\textbf{曷云其還，政事愈蹙。歲聿云莫，采蕭穫菽。}{\footnotesize 蹙，促也。箋云愈，猶益也。何言其還，乃至於政事更益蹙急，歲晚乃至采蕭獲菽尚不得歸。}\textbf{心之憂矣，自詒伊戚。}{\footnotesize 戚，憂也。箋云詒，遺也。我冒亂世而仕，自遺此憂，悔仕之辭。}\textbf{念彼共人，興言出宿。}{\footnotesize 箋云興，起也，夜臥起宿於外，憂不能宿於內也。}\textbf{豈不懷歸，畏此反覆。}{\footnotesize 箋云反覆，謂不以正罪見罪。}

\textbf{嗟爾君子，無恆安處。}{\footnotesize 箋云恆，常也。嗟女君子，謂其友未仕者也。人之居無常安之處，謂當安安而能遷，孔子曰「鳥則擇木」。}\textbf{靖共爾位，正直是與。神之聽之，式穀以女。}{\footnotesize 靖，謀也。正直為正，能正人之曲曰直。箋云共具、式用、穀善也。有明君謀具女之爵位，其志在於與正直之人為治，神明若祐而聽之，其用善人則必用女，是使聽天任命，不汲汲求仕之辭，言女位者，位無常主，賢人則是。}

\begin{quoting}共，同恭，禮記緇衣、韓詩外傳引詩皆作恭。以，與也。\end{quoting}

\textbf{嗟爾君子，無恆安息。}{\footnotesize 息，猶處也。}\textbf{靖共爾位，好是正直。神之聽之，介爾景福。}{\footnotesize 介、景皆大也。箋云好，猶與也。介，助也。神明聽之，則將助女以大福，謂遭是明君，道施行也。}

\begin{quoting}介，助也。\end{quoting}

\section{鼓鍾}

%{\footnotesize 四章、章五句}

\textbf{鼓鍾，刺幽王也。}

\textbf{鼓鍾將將，淮水湯湯，憂心且傷。}{\footnotesize 幽王用樂不與德比，會諸侯于淮上，鼓其淫樂以示諸侯，賢者為之憂傷。箋云為之憂傷者，嘉樂不野合，犧象不出門，今乃於淮水之上作先王之樂，失禮尤甚。}\textbf{淑人君子，懷允不忘。}{\footnotesize 箋云淑善、懷至也。古者善人君子，其用禮樂，各得其宜，至信不可忘。}

\begin{quoting}\textbf{王引之}允，語詞。\end{quoting}

\textbf{鼓鍾喈喈，淮水湝湝，憂心且悲。}{\footnotesize 喈喈，猶將將。湝湝，猶湯湯。悲，猶傷也。}\textbf{淑人君子，其德不回。}{\footnotesize 回，邪也。}

\textbf{鼓鍾伐鼛，淮有三洲，憂心且妯。}{\footnotesize 鼛，大鼓也。三洲，淮上地。妯，動也。箋云妯之言悼也。}\textbf{淑人君子，其德不猶。}{\footnotesize 猶，若也。箋云猶，當作瘉，瘉，病也。}

\begin{quoting}鼛 \texttt{gāo}。妯，同怞 \texttt{chōu}，說文「怞，恨也，詩曰憂心且怞」。\end{quoting}

\textbf{鼓鍾欽欽，鼓瑟鼓琴，笙磬同音。}{\footnotesize 欽欽，言使人樂進也。笙磬，東方之樂也。同音，四縣皆同也。箋云同音者，謂堂上堂下八音克諧。}\textbf{以雅以南，以籥不僭。}{\footnotesize 為雅為南也，舞四夷之樂，大德廣所及也，東夷之樂曰昧，南夷之樂曰南，西夷之樂曰朱離，北夷之樂曰禁，以為籥舞，若是為和而不僭矣。箋云雅，萬舞也，萬也、南也、籥也，三舞不僭，言進退之旅也。周樂尚武，故謂萬舞為雅，雅，正也。籥舞，文樂也。}

\begin{quoting}雅、南皆樂器名，後孳乳為樂調名。籥，亦樂器名。\end{quoting}

\section{楚茨}

%{\footnotesize 六章、章十二句}

\textbf{楚茨，刺幽王也。政煩賦重，田萊多荒，饑饉降喪，民卒流亡，祭祀不饗，故君子思古焉。}{\footnotesize 田萊多荒，茨棘不除也，饑饉，倉庾不盈也，降喪，神不與福助也。}

\textbf{楚楚者茨，言抽其棘。自昔何為，我蓺黍稷。}{\footnotesize 楚楚，茨棘貌。抽，除也。箋云茨，蒺藜也，伐除蒺藜與棘，自古之人何乃勤苦為此事乎，我將樹黍稷焉，言古者先王之政以農為本。茨言楚楚，棘言抽，互辭也。}\textbf{我黍與與，我稷翼翼。我倉既盈，我庾維億。}{\footnotesize 露積曰庾。萬萬曰億。箋云黍與與，稷翼翼，蕃蕪貌，陰陽和、風雨時則萬物成，萬物成則倉庾充滿矣。倉言盈，庾言億，亦互辭，喻多也。十萬曰億也。}\textbf{以為酒食，以享以祀。以妥以侑，以介景福。}{\footnotesize 妥，安坐也。侑，勸也。箋云享獻、介助、景大也。以黍稷為酒食，獻之以祀先祖，既又迎尸，使處神坐而食之，為其嫌不飽，祝以主人之辭勸之，所以助孝子受大福也。}

\begin{quoting}\textbf{馬瑞辰}爾雅釋言「茦，刺」，方言「凡草木刺人，北燕、朝鮮之間謂之茦，自關而西謂之刺，江淮之間謂之棘」，棘為草名，又為凡草刺人之通稱，「楚楚者茨，言抽其棘」，棘即茨上之棘，猶「翹翹錯薪，言刈其楚」，楚即薪中之楚也。\end{quoting}

\textbf{濟濟蹌蹌，絜爾牛羊，以往烝嘗。或剝或亨，或肆或將。}{\footnotesize 濟濟蹌蹌，言有容也。亨，飪之也。肆陳、將齊也。或陳于牙，或齊其肉。箋云有容，言威儀敬慎也。冬祭曰烝，秋祭曰嘗。祭祀之禮，各有其事，有解剝其皮者，有煮熟之者，有肆其骨體於俎者，或奉持而進之者。}\textbf{祝祭于祊，祀事孔明。}{\footnotesize 祊，門內也。箋云孔，甚也。明，猶備也、絜也。孝子不知神之所在，故使祝博求之平生門內之旁，待賓客之處，祀禮於是甚明。}\textbf{先祖是皇，神保是饗。}{\footnotesize 皇大、保安也。箋云皇，暀也。先祖以孝子祀禮甚明之故，精氣歸暀之，其鬼神又安而饗其祭祀。}\textbf{孝孫有慶，報以介福，萬壽無疆。}{\footnotesize 箋云慶，賜也。疆，竟界也。}

\begin{quoting}蹌 \texttt{qiāng}。絜，或同挈。祊 \texttt{bēng}，說文「門內祭，先祖所彷徨」。\textbf{朱熹}神保，蓋尸之嘉號，楚辭所謂靈保。說文「獻於神曰享，神食其所享曰饗」。\end{quoting}

\textbf{執爨踖踖，為俎孔碩，或燔或炙。}{\footnotesize 爨，饔爨、廪爨也。踖踖，言爨竈有容也。燔，取膟膋。炙，炙肉也。箋云燔，燔肉也，炙，肝炙也，皆從獻之俎也，其為之於爨，必取肉也肝也肥碩美者。}\textbf{君婦莫莫，為豆孔庶，為賓為客。}{\footnotesize 莫莫，言清靜而敬至也。豆謂肉羞、庶羞也，繹而賓尸及賓客。箋云君婦謂后也，凡適妻稱君婦，事舅姑之稱也。庶，䏧也，祭祀之禮，后夫人主共籩豆，必取肉物肥䏧美者。}\textbf{獻醻交錯，禮儀卒度，笑語卒獲。}{\footnotesize 東西為交，邪行為錯。度，法度也。獲，得時也。箋云始主人酌賓為獻，賓既酌主人，主人又自飲酌賓曰醻，至旅而爵交錯以徧。卒，盡也，古者於旅也語。}\textbf{神保是格，報以介福，萬壽攸酢。}{\footnotesize 格來、酢報也。}

\begin{quoting}踖 \texttt{jí}。莫莫，同慔慔。\end{quoting}

\textbf{我孔熯矣，式禮莫愆。工祝致告，徂賚孝孫。}{\footnotesize 熯，敬也。善其事曰工。賚，予也。箋云我，我孝孫也。式法、莫無、愆過、徂往也。孝孫甚敬矣，於禮法無過者，祝以此故致神意，吿主人使受嘏，既而以嘏之物往予主人。}\textbf{苾芬孝祀，神嗜飲食。卜爾百福，如幾如式。}{\footnotesize 幾期、式法也。箋云卜，予也。苾苾芬芬，有馨香矣，女之以孝敬享祀也，神乃歆嗜女之飲食，今予女之百福，其來如有期矣，多少如有法矣，此皆嘏辭之意。}\textbf{既齊既稷，既匡既勑。永錫爾極，時萬時億。}{\footnotesize 稷疾、勑固也。箋云齊，減取也。稷之言即也。永長、極中也。嘏之禮，祝徧取黍稷牢肉魚擩于醢以授尸，孝孫前就尸受之，天子使宰夫受之以筐，祝則釋嘏辭以勑之。又曰長賜女以中和之福，是萬是億，言多無數。}

\begin{quoting}熯，同謹，\textbf{于省吾}熯即謹之本字，金文覲不从見，勤不从力。工祝，官祝。\textbf{陳奐}齊、稷、匡、勑皆祭司肅敬之意。時，是，即福也。\end{quoting}

\textbf{禮儀既備，鍾鼓既戒。孝孫徂位，工祝致告。}{\footnotesize 致告，告利成也。箋云鍾鼓既戒，戒諸在廟中者以祭禮畢，孝孫往位，堂下西面位也，祝於是致孝孫之意，告尸以利成。}\textbf{神具醉止，皇尸載起。鼓鍾送尸，神保聿歸。}{\footnotesize 皇，大也。箋云具，皆也。皇，君也。載之言則也。尸，節神者也，神醉而尸謖，送尸而神歸，尸出入奏肆夏，尸稱君，尊之也。神安歸者，歸於天也。}\textbf{諸宰君婦，廢徹不遲。}{\footnotesize 箋云廢，去也。尸出而可徹，諸宰徹去諸饌，君婦籩豆而已。不遲，以疾為敬也。}\textbf{諸父兄弟，備言燕私。}{\footnotesize 燕而盡其私恩。箋云祭祀畢，歸賓客之俎，同姓則留與之燕，所以尊賓客、親骨肉也。}

\begin{quoting}戒，吿也。周禮膳夫「凡王祭祀，賓客食，則徹王之胙俎」，孔疏「言諸宰者，以膳夫是宰之屬官」。備，盡也。言，語詞。燕私，私宴。\end{quoting}

\textbf{樂具入奏，以綏後祿。爾肴既將，莫怨具慶。}{\footnotesize 綏，安也，安然後受福祿也。將，行也。箋云燕而祭時之樂，復皆入奏，以安後日之福祿，骨肉歡而君之福祿安，女之殽羞已行，同姓之臣無有怨者而皆慶君，是其歡也。}\textbf{既醉既飽，小大稽首。神嗜飲食，使君壽考。}{\footnotesize 箋云小大，猶長幼也。同姓之臣燕已醉飽，皆再拜稽首曰「神乃歆嗜君之飲食，使君壽且考」，此其慶辭。}\textbf{孔惠孔時，維其盡之。子子孫孫，勿替引之。}{\footnotesize 替廢、引長也。箋云惠，順也。甚順於禮，甚得其時，維君德能盡之，願子孫勿廢而長行之。}

\begin{quoting}孔疏「祭時在廟，燕當在寢，故言祭時之樂皆復來入於寢而奏之」。\textbf{馬瑞辰}廣雅釋詁「將，美也」，爾肴既將，猶頍弁詩「爾肴既嘉」。時，善也。\end{quoting}

\section{信南山}

%{\footnotesize 六章、章六句}

\textbf{信南山，刺幽王也。不能脩成王之業，疆理天下，以奉禹功，故君子思古焉。}

\textbf{信彼南山，維禹甸之。畇畇原隰，曾孫田之。}{\footnotesize 甸，治也。畇畇，墾辟貌。曾孫，成王也。箋云信乎彼南山之野，禹治而丘甸之，今原隰墾辟，則又成王之所佃，言成王乃遠脩禹之功，今王反不脩其業乎。六十四井為甸，甸方八里，居一成之中，成方十里，出兵車一乘，以為賦法。}\textbf{我疆我理，}{\footnotesize 疆，畫經界也。理，分地理也。}\textbf{南東其畝。}{\footnotesize 或南或東。}

\begin{quoting}\textbf{馬瑞辰}「信彼南山」與「節彼南山」、「倬彼甫田」句法相類，節、倬皆為貌，則信亦南山貌也，古伸字借作信。畇 \texttt{yún}。\textbf{于省吾}孫對先祖言，皆可稱曾孫。田，即上文甸也。\end{quoting}

\textbf{上天同雲，雨雪雰雰。}{\footnotesize 雰雰，雪貌，豐年之冬，必有積雪。}\textbf{益之以霡霂，既優既渥，}{\footnotesize 小雨曰霡霂。箋云成王之時，陰陽和，風雨時，冬有積雪，春而益之以小雨，潤澤則饒洽。}\textbf{既霑既足，生我百穀。}

\begin{quoting}爾雅「冬曰上天」。說文「同，合會也」。霡霂 \texttt{mài mù}。\textbf{馬瑞辰}足者浞 \texttt{zhuó} 之省借，說文「浞，小濡貌也」，詩言瀀、渥、霑、足，四者義皆相近，均以言雨澤之霑濡耳。\end{quoting}

\textbf{疆埸翼翼，黍稷彧彧。}{\footnotesize 埸，畔也。翼翼，讓畔也。彧彧，茂盛貌。}\textbf{曾孫之穡，以為酒食。畀我尸賓，壽考萬年。}{\footnotesize 箋云斂穫曰穡。畀，予也。成王以黍稷之稅為酒食，至祭祀齋戒則以賜尸與賓，尊尸與賓，所以敬神也，敬神則得壽考萬年。}

\begin{quoting}說文「大界曰疆，小界曰埸」。\end{quoting}

\textbf{中田有廬，疆埸有瓜，是剝是菹。}{\footnotesize 剝瓜為菹也。箋云中田，田中也，農人作廬焉，以便其田事。於畔上種瓜，瓜成又入其稅，天子剝削淹漬以為菹，貴四時之異物。}\textbf{獻之皇祖，曾孫壽考，受天之祜。}{\footnotesize 箋云皇君、祜福也。獻瓜菹於先祖者，順孝子之心也，孝子則獲福。}

\begin{quoting}菹 \texttt{zū}，腌製。\end{quoting}

\textbf{祭以清酒，從以騂牡，享于祖考。}{\footnotesize 周尚赤也。箋云清謂玄酒也。酒，鬱鬯五齊三酒也。祭之禮，先以鬱鬯降神，然後迎牲，享于祖考，納亨時。}\textbf{執其鸞刀，以啟其毛，取其血膋。}{\footnotesize 鸞刀，刀有鸞者，言割中節也。箋云毛以告純也。膋，脂膏也，血以告殺，膋以升臭，合之黍稷，實之於蕭，合馨香也。}

\begin{quoting}騂，赤色，故傳云周尚赤也。膋 \texttt{liáo}。\end{quoting}

\textbf{是烝是享，苾苾芬芬，祀事孔明。}{\footnotesize 烝，進也。箋云既有牲物而進獻之，苾苾芬芬然香，祀禮於是則甚明也。}\textbf{先祖是皇，報以介福，萬壽無疆。}{\footnotesize 箋云皇之言暀也，先祖之靈歸暀是孝孫，而報之以福。}

%\begin{flushright}谷風之什十篇、五十四章、三百五十六句\end{flushright}