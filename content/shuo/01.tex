\chapter{德行第一}

\subsection*{1}

\textbf{陳仲舉言為士則，行為世範，登車攬轡，有澄清天下之志，}{\footnotesize \textbf{汝南先賢傳}曰陳蕃，字仲舉，汝南平輿人，有室荒蕪不埽除，曰「大丈夫當為國家埽天下」，值漢桓之末，閹豎用事，外戚豪橫，及拜太傅，與大將軍竇武謀誅宦官，反為所害。}\textbf{為豫章太守，}{\footnotesize \textbf{海內先賢傳}曰蕃為尚書，以忠正忤貴戚，不得在臺，遷豫章太守。}\textbf{至，便問徐孺子所在，欲先看之，}{\footnotesize \textbf{謝承後漢書}曰徐穉，字孺子，豫章南昌人，清妙高跱，超世絕俗，前後為諸公所辟，雖不就，及其死，萬里赴弔，常預炙雞一隻，以綿漬酒中，暴乾以裹雞，徑到所赴冢隧外，以水漬綿，斗米飯，白茅為藉，以雞置前，酹酒畢，留謁即去，不見喪主。}\textbf{主簿曰：「群情欲府君先入廨。」陳曰：「武王式商容之閭，席不暇煗，}{\footnotesize \textbf{許叔重}曰商容，殷之賢人，老子師也。車上跽曰式。}\textbf{吾之禮賢，有何不可？」}{\footnotesize \textbf{袁宏漢紀}曰蕃在豫章，為穉獨設一榻，去則懸之，見禮如此。}

\subsection*{2}

\textbf{周子居常云：「吾時月不見黃叔度，則鄙吝之心已復生矣。」}{\footnotesize 子居別見。\textbf{典略}曰黃憲，字叔度，汝南慎陽人，時論者咸云顔子復生，而族出孤鄙，父為牛醫，潁川荀季和執憲手曰「足下，吾師範也」，後見袁奉高曰「卿國有顔子，寧知之乎」，奉高曰「卿見吾叔度邪」，戴良少所服下，見憲則自降薄，悵然若有所失，母問「汝何不樂乎，復從牛醫兒所來邪」，良曰「瞻之在前，忽焉在後，所謂良之師也」。}

\subsection*{3}

\textbf{郭林宗至汝南，造袁奉高，}{\footnotesize \textbf{續漢書}曰郭泰，字林宗，太原介休人，泰少孤，年二十，行學至城阜屈伯彥精廬，乏食，衣不蓋形，而處約味道，不改其樂，李元禮一見稱之，曰「吾見士多矣，無如林宗者也」，及卒，蔡伯喈為作碑，曰「吾為人作銘，未嘗不有慚容，唯為郭有道碑頌無愧耳」，初，以有道君子徵，泰曰「吾觀乾象人事，天之所廢，不可支也」，遂辭以疾。\textbf{汝南先賢傳}曰袁宏，字奉高，慎陽人，友黄叔度於童齒，薦陳仲舉於家巷，辟太尉掾，卒。}\textbf{車不停軌，鸞不輟軛，詣黃叔度，乃彌日信宿，人問其故，林宗曰：「叔度汪汪如萬頃之陂，澄之不清，擾之不濁，其器甚廣，難測量也。」}{\footnotesize \textbf{泰別傳}曰薛恭祖問之，泰曰「奉高之器，譬諸汎濫，雖清易挹耳」。}

\subsection*{4}

\textbf{李元禮風格秀整，高自標持，欲以天下名教是非為己任，}{\footnotesize \textbf{薛瑩後漢書}曰李膺，字元禮，潁川襄城人，抗志清妙，有文武儁才，遷司隸校尉，為黨事自殺。}\textbf{後進之士有升其堂者，皆以為登龍門。}{\footnotesize \textbf{三秦記}曰龍門，一名河津，去長安九百里，水懸絕，龜魚之屬莫能上，上則化為龍矣。}

\subsection*{5}

\textbf{李元禮嘗歎荀淑、鍾皓，}{\footnotesize \textbf{先賢行狀}曰荀淑，字季和，潁川潁陰人也，所拔韋褐芻牧之中、執案刀筆之吏，皆為英彥，舉方正，補朗陵侯相，所在流化。鍾皓，字季明，潁川長社人，父祖至德著名，皓高風承世，除林慮長，不之官，人位不足，天爵有餘。}\textbf{曰：「荀君清識難尚，鍾君至德可師。」}{\footnotesize \textbf{海內先賢傳}曰潁川先輩為海內所師者，定陵陳穉叔、潁陰荀淑、長社鍾皓，少府李膺宗此三君，常言「荀君清識難尚，陳鍾至德可師」。}

\subsection*{6}

\textbf{陳太丘詣荀朗陵，貧儉無僕役，}{\footnotesize \textbf{陳寔傳}曰寔，字仲弓，潁川許昌人，為聞喜令、太丘長，風化宣流。}\textbf{乃使元方將車，}{\footnotesize \textbf{先賢行狀}曰陳紀，字元方，寔長子也，至德絕俗，與寔高名並著，而弟諶又配之，每宰府辟召，羔雁成群，世號三君，百城皆圖畫。}\textbf{季方持杖從後，長文尚小，載著車中，既至，荀使叔慈應門，慈明行酒，餘六龍下食，}{\footnotesize \textbf{張璠漢紀}曰淑有八子，儉、緄、靖、燾、汪、爽、肅、敷，淑居西豪里，縣令范康曰「昔高陽氏有才子八人」，遂署其里為高陽里，時人號曰八龍。}\textbf{文若亦小，坐著厀前，于時太史奏「真人東行」。}{\footnotesize \textbf{檀道鸞續晉陽秋}曰陳仲弓從諸子姪造荀父子，于時德星聚，太史奏「五百里賢人聚」。}

\subsection*{7}

\textbf{客有問陳季方：}{\footnotesize \textbf{海內先賢傳}曰陳諶，字季方，寔少子也，才識博達，司空掾公車徵，不就。}\textbf{「足下家君太丘有何功德而荷天下重名？」季方曰：「吾家君譬如桂樹生泰山之阿，上有萬仞之高，下有不測之深，上為甘露所霑，下為淵泉所潤，當斯之時，桂樹焉知泰山之高、淵泉之深，不知有功德與無也。」}

\subsection*{8}

\textbf{陳元方子長文有英才，}{\footnotesize \textbf{魏書}曰陳群，字長文，祖寔，嘗謂宗人曰「此兒必興吾宗」，及長，有識度，其所善皆父黨。}\textbf{與季方子孝先}{\footnotesize \textbf{陳氏譜}曰諶子忠，字孝先，州辟不就。}\textbf{各論其父功德，爭之不能決，咨於太丘，太丘曰：「元方難為兄，季方難為弟。」}{\footnotesize 一作「元方難為弟，季方難為兄」。}

\subsection*{9}

\textbf{荀巨伯遠看友人疾，}{\footnotesize \textbf{荀氏家傳}曰巨伯，漢桓帝時人也，亦出潁川，未詳其始末。}\textbf{值胡賊攻郡，友人語巨伯曰：「吾今死矣，子可去。」巨伯曰：「遠來相視，子令吾去，敗義以求生，豈荀巨伯所行邪？」賊既至，謂巨伯曰：「大軍至，一郡盡空，汝何男子而敢獨止？」巨伯曰：「友人有疾，不忍委之，寧以我身代友人命。」賊相謂曰：「我輩無義之人，而入有義之國。」遂班軍而還，一郡並獲全。}

\subsection*{10}

\textbf{華歆遇子弟甚整，雖閒室之內，嚴若朝典。}{\footnotesize \textbf{魏志}曰歆，字子魚，平原高唐人。\textbf{魏略}曰靈帝時與北海邴原、管寧俱遊學相善，時號三人為一龍，謂歆為龍頭、寧為龍腹、原為龍尾。}\textbf{陳元方兄弟恣柔愛之道，而二門之裏，兩不失雍熙之軌焉。}

\subsection*{11}

\textbf{管寧、華歆共園中鋤菜，}{\footnotesize \textbf{傅子}曰寧，字幼安，北海朱虛人，齊相管仲之後也。}\textbf{見地有片金，管揮鋤與瓦石不異，華捉而擲去之，又嘗同席讀書，有乘軒冕過門者，寧讀如故，歆廢書出看，寧割席分坐曰：「子非吾友也。」}{\footnotesize \textbf{魏略}曰寧少恬静，常笑邴原、華子魚有仕宦意，及歆為司徒，上書讓寧，寧聞之，笑曰「子魚本欲作老吏，故榮之耳」。}

\subsection*{12}

\textbf{王朗每以識度推華歆，}{\footnotesize \textbf{魏書}曰朗，字景興，東海郯人，魏司徒。}\textbf{歆蜡日}{\footnotesize \textbf{禮記}曰天子大蜡八，伊耆氏始為蜡，蜡，索也，歲十二月合聚萬物而索饗之。\textbf{五經要義}曰三代名臘，夏曰嘉平，殷曰清祀，周曰大蜡，總謂之臘。\textbf{晉博士張亮}議曰蜡者，合聚百物索饗之，歲終休老息民也，臘者，祭宗廟五祀，傳曰「臘，接也」，祭則新故交接也，秦漢已來，臘之明日為初歲，古之遺語也。}\textbf{嘗集子姪燕飲，王亦學之，有人向張華說此事，張曰：「王之學華，皆是形骸之外，去之所以更遠。」}{\footnotesize \textbf{王隱晉書}曰張華，字茂先，范陽人也，累遷司空，而為趙王倫所害。}

\subsection*{13}

\textbf{華歆、王朗俱乘船避難，有一人欲依附，歆輒難之，朗曰：「幸尚寬，何為不可？」後賊追至，王欲舍所攜人，歆曰：「本所以疑，正為此耳，既已納其自託，寧可以急相棄邪？」遂攜拯如初，世以此定華、王之優劣。}{\footnotesize \textbf{華嶠譜叙}曰歆為下邽令，漢室方亂，乃與同志士鄭太等六七人避世，自武關出，道遇一丈夫獨行，願得與俱，皆哀許之，歆獨曰「不可，今在危險中，禍福患害，義猶一也，今無故受之，不知其義，若有進退，可中棄乎」，眾不忍，卒與俱行，此丈夫中道墮井，皆欲棄之，歆乃曰「已與俱矣，棄之不義」，卒共還，出之而後別。}

\subsection*{14}

\textbf{王祥事後母朱夫人甚謹，}{\footnotesize \textbf{晉諸公贊}曰祥，字休徵，琅邪臨沂人。\textbf{祥世家}曰祥父融，娶高平薛氏，生祥，繼室以廬江朱氏，生覽。\textbf{晉陽秋}曰後母數譖祥，屢以非理使祥，弟覽輒與祥俱，又虐使祥婦，覽妻亦趨而共之，母患，方盛寒冰凍，母欲生魚，祥解衣将剖冰求之，會有處冰小解，魚出。\textbf{蕭廣濟孝子傳}曰祥後母忽欲黄雀炙，祥念難卒致，須臾，有數十黄雀飛入其幕，母之所須，必自奔走，無不得焉，其誠至如此。}\textbf{家有一李樹，結子殊好，母恆使守之，時風雨忽至，祥抱樹而泣，}{\footnotesize \textbf{蕭廣濟孝子傳}曰祥後母庭中有李，始結子，使祥晝視鳥雀，夜則趍鼠，一夜，風雨大至，祥抱泣至曉，母見之惻然。}\textbf{祥嘗在別牀眠，母自往闇斫之，值祥私起，空斫得被，既還，知母憾之不已，因跪前請死，母於是感悟，愛之如己子。}{\footnotesize \textbf{虞預晉書}曰祥以後母故，陵遲不仕，年向六十，刺史呂虔檄為別駕，時人歌之曰「海沂之康，寔賴王祥，邦國不空，別駕之功」，累遷太保。}

\subsection*{15}

\textbf{晉文王稱阮嗣宗至慎，每與之言，言皆玄遠，未嘗臧否人物。}{\footnotesize \textbf{魏書}曰文王諱昭，字子上，宣帝第二子也。\textbf{魏氏春秋}曰阮籍，字嗣宗，陳留尉氏人，阮瑀子也，宏達不羈，不拘禮俗，兗州刺史王昶請與相見，終日不得與言，昶愧歎之，自以不能測也，口不論事，自然高邁。\textbf{李康家誡}曰昔嘗侍坐於先帝，時有三長史俱見，臨辭出，上曰「為官長當清、當慎、當勤，修此三者，何患不治乎」，並受詔，上顧謂吾等曰「必不得已而去，於斯三者何先」，或對曰「清固為本」，復問吾，吾對曰「清慎之道，相須而成，必不得已，慎乃為大」，上曰「卿言得之矣，可舉近世能慎者誰乎」，吾乃舉故太尉荀景倩、尚書董仲達、僕射王公仲，上曰「此諸人者，溫恭朝夕，執事有恪，亦各其慎也，然天下之至慎者，其唯阮嗣宗乎？每與之言，言及玄遠，而未嘗評論時事、臧否人物，可謂至慎乎」。}

\subsection*{16}

\textbf{王戎云：「與嵇康居二十年，未嘗見其喜慍之色。」}{\footnotesize \textbf{康集敘}曰康，字叔夜，譙國銍人。\textbf{王隱晉書}曰嵇本姓奚，其先避怨徙上虞，移譙國銍縣，以出自會稽，取國一支，音同本奚焉。\textbf{虞預晉書}曰銍有嵇山，家於其側，因氏焉。\textbf{康別傳}曰康性含垢藏瑕，愛惡不争於懷，喜怒不寄於顔，所知王濬沖在襄城，面數百，未嘗見其疾聲朱顔，此亦方中之美範、人倫之勝業也。\textbf{文章敘錄}曰康以魏長樂亭主壻遷郎中，拜中散大夫。}

\subsection*{17}

\textbf{王戎、和嶠同時遭大喪，俱以孝稱，王雞骨支牀，和哭泣備禮，}{\footnotesize \textbf{晉諸公贊}曰戎，字濬沖，琅邪人，太保祥宗族也，文皇帝輔政，鍾會薦之曰「裴楷清通，王戎簡要」，即俱辟為掾，晉踐阼，累遷荊州刺史，以平吳功封安豐侯。\textbf{晉陽秋}曰戎為豫州刺史，遭母憂，性至孝，不拘禮制，飲酒食肉，或觀棊弈，而容貌毁悴，杖而後起，時汝南和嶠亦名士也，以禮法自持，處大憂，量米而食，然顦顇哀毁不逮戎也。}\textbf{武帝謂劉仲雄曰：}{\footnotesize \textbf{王隱晉書}曰劉毅，字仲雄，東萊掖人，漢城陽景王後也，亮直清方，見有不善，必評論之，王公大人望風憚之，僑居陽平，太守杜恕致為功曹，沙汰郡吏三百餘人，三魏僉曰「但聞劉功曹，不聞杜府君」，累遷尚書、司隸校尉。}\textbf{「卿數省王、和不？聞和哀苦過禮，使人憂之。」仲雄曰：「和嶠雖備禮，神氣不損，王戎雖不備禮，而哀毀骨立，臣以和嶠生孝，王戎死孝，陛下不應憂嶠，而應憂戎。」}{\footnotesize \textbf{晉陽秋}曰世祖及時談以此貴戎也。}

\subsection*{18}

\textbf{梁王、趙王，}{\footnotesize \textbf{朱鳳晉書}曰宣帝張夫人生梁孝王彤，字子徽，位至太宰，桓夫人生趙王倫，字子彝，位至相國。}\textbf{國之近屬，貴重當時，裴令公}{\footnotesize \textbf{晉諸公贊}曰裴楷，字叔則，河東聞喜人，司空秀之從弟也，父徽，冀州刺史，有俊識，楷特精易義，累遷河南尹、中書令，卒。}\textbf{歲請二國租錢數百萬，以恤中表之貧者，或譏之曰：「何以乞物行惠？」裴曰：「損有餘、補不足，天之道也。」}{\footnotesize \textbf{名士傳}曰楷行己取與，任心而動，毁譽雖至，處之晏然，皆此類。}

\subsection*{19}

\textbf{王戎云：「太保居在正始中，不在能言之流，及與之言，理中清遠，將無以德掩其言。」}{\footnotesize \textbf{晉陽秋}曰祥少有美德行。}

\subsection*{20}

\textbf{王安豐遭艱，至性過人，裴令往弔之曰：「若使一慟果能傷人，濬沖必不免滅性之譏。」}{\footnotesize \textbf{曲禮}曰居喪之禮，毁瘠不形，視聽不衰，不勝喪，乃比於不慈不孝。\textbf{孝經}曰毁不滅性，聖人之教也。}

\subsection*{21}

\textbf{王戎父渾有令名，官至涼州刺史，}{\footnotesize \textbf{世語}曰渾，字長原，有才望，歷尚書、涼州刺史。}\textbf{渾薨，所歷州郡義故懷其德惠，相率致賻數百萬，戎悉不受。}{\footnotesize \textbf{虞預晉書}曰戎由是顯名。}

\subsection*{22}

\textbf{劉道真嘗為徒，}{\footnotesize \textbf{晉百官名}曰劉寶，字道真，高平人。徒，罪役作者。}\textbf{扶風王駿}{\footnotesize \textbf{虞預晉書}曰駿，字子臧，宣帝第十七子，好學至孝。\textbf{晉諸公贊}曰駿八歲為散騎常侍，侍魏齊王講，晉受禪，封扶風王，鎮關中，為政最美，薨，贈武王，西土思之，但見其碑贊者皆拜之而泣，其遺愛如此。}\textbf{以五百疋布贖之，既而用為從事中郎，當時以為美事。}

\subsection*{23}

\textbf{王平子、胡毋彥國諸人皆以任放為達，或有裸體者，}{\footnotesize \textbf{晉諸公贊}曰王澄，字平子，有達識，荊州刺史。\textbf{永嘉流人名}曰胡毋輔之，字彥國，泰山奉高人，湘州刺史。\textbf{王隱晉書}曰魏末，阮籍嗜酒荒放，露頭散髮，裸袒箕踞，其後貴游子弟阮瞻、王澄、謝鯤、胡毋輔之之徒皆祖述於籍，謂得大道之本，故去巾幘、脫衣服、露醜惡、同禽獸，甚者名之為通，次者名之為達也。}\textbf{樂廣笑曰：「名教中自有樂地，何為乃爾也。」}

\subsection*{24}

\textbf{郗公值永嘉喪亂，在鄉里甚窮餒，鄉人以公名德，傳共飴之，公常攜兄子邁及外生周翼二小兒往食，鄉人曰：「各自饑困，以君之賢，欲共濟君耳，恐不能兼有所存。」公於是獨往食，輒含飯著兩頰邊，還，吐與二兒，後並得存，同過江。}{\footnotesize \textbf{郗鑒別傳}曰鑒，字道徽，高平金鄉人，漢御史大夫郗慮後也，少有體正，躭思經籍，以儒雅著名，永嘉末，天下大亂，饑饉相望，冠帶以下皆割己之資供鑒，元皇徵為領軍，遷司空、太尉。\textbf{中興書}曰鑒兄子邁，字思遠，有幹世才略，累遷少府、中護軍。}\textbf{郗公亡，翼為剡縣，解職歸，席苫於公靈牀頭，心喪終三年。}{\footnotesize \textbf{周氏譜}曰翼，字子卿，陳郡人，祖奕，上谷太守，父優，車騎咨議，歷剡令、青州刺史、少府卿，六十四而卒。}

\subsection*{25}

\textbf{顧榮在洛陽，嘗應人請，覺行炙人有欲炙之色，因輟己施焉，同坐嗤之，榮曰：「豈有終日執之，而不知其味者乎？」後遭亂渡江，每經危急，常有一人左右己，問其所以，乃受炙人也。}{\footnotesize \textbf{文士傳}曰榮，字彥先，吳郡人，其先越王句踐之支庶，封於顧邑，子孫遂氏焉，世為吳著姓，大父雍，吳丞相，父穆，宜都太守，榮少朗俊機警，風穎標徹，歷廷尉正，曾在省與同僚共飲，見行炙者有異於常僕，乃割炙以噉之，後趙王倫篡位，其子為中領軍，逼用榮為長史，及倫誅，榮亦被執，凡受戮等輩十有餘人，或有救榮者，問其故，曰「某省中受炙臣也」，榮乃悟而歎曰「一餐之惠，恩今不忘，古人豈虛言哉」。}

\subsection*{26}

\textbf{祖光祿少孤貧，性至孝，常自為母炊爨作食，}{\footnotesize \textbf{王隱晉書}曰祖納，字士言，范陽遒人，九世孝廉，納諸母三兄，最治行操，能清言，歷太子中庶子、廷尉卿，避地江南，溫嶠薦為光祿大夫。}\textbf{王平北聞其佳名，以兩婢餉之，因取為中郎，}{\footnotesize \textbf{王乂別傳}曰乂，字叔元，琅邪臨沂人，時蜀新平，二將作亂，文帝西之長安，乃徵為相國司馬，遷大尚書，出督幽州諸軍事、平北將軍。}\textbf{有人戲之者曰：「奴價倍婢。」祖云：「百里奚亦何必輕於五羖之皮邪？」}{\footnotesize \textbf{楚國先賢傳}曰百里奚，字井伯，楚國人，少仕於虞，為大夫，晉欲假道於虞以伐虢，諫而不聽，奚乃去之。\textbf{說苑}曰秦穆公使賈人載鹽於虞，諸賈人買百里奚以五羊皮，穆公觀鹽，怪其牛肥，問其故，對曰「飲食以時，使之不暴，是以肥也」，公令有司沐浴衣冠之，公孫支讓其卿位，號曰五羖大夫。}

\subsection*{27}

\textbf{周鎮罷臨川郡，還都，未及上，住泊青溪渚，}{\footnotesize \textbf{永嘉流人名}曰鎮，字康時，陳留尉氏人也，祖父和，故安令，父震，司空長史。\textbf{中興書}曰鎮清約寡欲，所在有異績。}\textbf{王丞相往看之，}{\footnotesize \textbf{丞相別傳}曰王導，字茂弘，琅邪人，祖覽，以德行稱，父裁，侍御史，導少知名，家世貧約，恬暢樂道，未嘗以風塵經懷也。}\textbf{時夏月，暴雨卒至，舫至狹小，而又大漏，殆無復坐處，王曰：「胡威之清，何以過此？」即啓用為吳興郡。}{\footnotesize \textbf{晉陽秋}曰胡威，字伯虎，淮南人，父質，以忠清顯，質為荊州，威自京師往省之，及告歸，質賜威絹一匹，威跪曰「大人清高，於何得此」，質曰「是吾奉祿之餘，故以為汝糧耳」，威受而去，毎至客舍，自放驢取樵爨炊，食畢，復隨旅進道，質帳下都督陰齎糧要之，因與為伴，每事相助經營之，又進少飯，威疑之，密誘問之，乃知都督也，謝而遣之，後以白質，質杖都督一百，除其吏名，父子清慎如此，及威為徐州，世祖賜見，與論邊事及平生，帝歎其父清，因謂威曰「卿清孰與父」，對曰「臣清不如也」，帝曰「何以為勝汝邪」，對曰「臣父清畏人知，臣清畏人不知，是以不如遠矣」。}

\subsection*{28}

\textbf{鄧攸始避難，於道中棄己子，全弟子。}{\footnotesize \textbf{晉陽秋}曰攸，字伯道，平陽襄陵人，七歲喪父母及祖父母，持重九年，性清慎平簡。\textbf{鄧粲晉紀}曰永嘉中，攸為石勒所獲，召見，立幕下與語，說之，坐而飯焉，攸車所止，與胡人鄰轂，胡人失火燒車營，勒吏案問胡，胡誣攸，攸度不可與爭，乃曰「向為老姥作粥，失火延逸，罪應萬死」，勒知，遣之，所誣胡厚德攸，遺其驢馬，護送令得逸。\textbf{王隱晉書}曰攸以路遠，斫壞車，以牛馬負妻子以叛，賊又掠其牛馬，攸語妻曰「吾弟早亡，唯有遺民，今當步走，儋兩兒盡死，不如棄己兒，抱遺民，吾後猶當有兒」，婦從之。\textbf{中興書}曰攸棄兒於草中，兒啼呼追之，至莫復及，攸明日繋兒於樹而去，遂渡江，至尚書左僕射，卒，弟子綏服攸齊衰三年。}\textbf{既過江，取一妾，甚寵愛，歷年後訊其所由，妾具說是北人，遭亂，憶父母姓名，乃攸之甥也。攸素有德業，言行無玷，聞之哀恨終身，遂不復畜妾。}

\subsection*{29}

\textbf{王長豫為人謹順，事親盡色養之孝，}{\footnotesize \textbf{中興書}曰王悅，字長豫，丞相導長子也，仕至中書侍郎。}\textbf{丞相見長豫輒喜，見敬豫輒嗔，}{\footnotesize \textbf{文字志}曰王恬，字敬豫，導次子也，少卓犖不羈，疾學尚武，不為導所重，至中軍將軍，多才藝，善隸書，與濟陽江虨以善弈聞。}\textbf{長豫與丞相語，恆以慎密為端，丞相還臺，及行，未嘗不送至車後，恆與曹夫人併當箱篋。長豫亡後，丞相還臺，登車後，哭至臺門，曹夫人作簏，封而不忍開。}{\footnotesize \textbf{王氏譜}曰導娶彭城曹韶女，名淑。}

\subsection*{30}

\textbf{桓常侍聞人道深公者，輒曰：「此公既有宿名，加先達知稱，又與先人至交，不宜說之。」}{\footnotesize \textbf{桓彝別傳}曰彝，字茂倫，譙國龍亢人，漢五更桓榮十世孫也，父顥，有高名，彝少孤，識鑒明朗，避亂渡江，累遷散騎常侍。僧法深，不知其俗姓，蓋衣冠之胤也，道徽高扇，譽播山東，為中州劉公弟子，值永嘉亂，投迹楊土，居止京邑，內持法綱，外允具瞻，弘道之法師也，以業滋清淨，而不耐風塵，考室剡縣東二百里卬山中，同遊十餘人，高棲浩然，支道林宗其風範，與高麗道人書，稱其德行，年七十有九，終於山中也。}

\subsection*{31}

\textbf{庾公乘馬有的盧，}{\footnotesize \textbf{晉陽秋}曰庾亮，字元規，潁川鄢陵人，明穆皇后長兄也，淵雅有德量，時人方之夏侯太初、陳長文之倫，侍從父琛，避地會稽，端拱嶷然，郡人嚴憚之，覲接之者數人而已，累遷征西大將軍、荊州刺史。\textbf{伯樂相馬經}曰馬白頟入口至齒者，名曰榆雁，一名的盧，奴乘客死，主乘棄市，凶馬也。}\textbf{或語令賣去，}{\footnotesize \textbf{語林}曰殷浩勸公賣馬。}\textbf{庾云：「賣之必有買者，即當害其主，寧可不安己而移於他人哉？昔孫叔敖殺兩頭蛇以為後人，古之美談，}{\footnotesize \textbf{賈誼新書}曰孫叔敖為兒時，出道上，見兩頭蛇，殺而埋之，歸見其母，泣，問其故，對曰「夫見兩頭蛇者必死，今出見之，故爾」，母曰「蛇今安在」，對曰「恐後人見，殺而埋之矣」，母曰「夫有陰德，必有陽報，爾無憂也」，後遂興於楚朝，及長，為楚令尹。}\textbf{效之，不亦達乎？」}

\subsection*{32}

\textbf{阮光祿在剡，曾有好車，借者無不皆給，有人葬母，意欲借而不敢言，阮後聞之，歎曰：「吾有車而使人不敢借，何以車為？」遂焚之。}{\footnotesize \textbf{阮光祿別傳}曰裕，字思曠，陳留尉氏人，祖略，齊國內史，父顗，汝南太守，裕淹通有理識，累遷侍中，以疾築室會稽剡山，徵金紫光祿大夫，不就，年六十一卒。}

\subsection*{33}

\textbf{謝奕作剡令，}{\footnotesize \textbf{中興書}曰謝奕，字無奕，陳郡陽夏人，祖衡，太子少傅，父裒，吏部尚書，奕少有器鑒，辟太尉掾、剡令，累遷豫州刺史。}\textbf{有一老翁犯法，謝以醇酒罰之，乃至過醉而猶未已，太傅時年七八歲，著青布絝，在兄厀邊坐，諫曰：「阿兄！老翁可念，何可作此？」奕於是改容曰：「阿奴欲放去邪？」遂遣之。}

\subsection*{34}

\textbf{謝太傅絕重褚公，常稱：「褚季野雖不言，而四時之氣亦備。」}{\footnotesize \textbf{文字志}曰謝安，字安石，奕弟也，世有學行，安弘粹通遠，溫雅融暢，桓彝見其四歲時，稱之曰「此兒風神秀徹，當繼蹤王東海」，善行書，累遷太保、錄尚書事，贈太傅。\textbf{晉陽秋}曰禇裒，字季野，河南陽翟人，祖䂮，安東將軍，父洽，武昌太守，裒少有簡貴之風、沖默之稱，累遷江、兗二州刺史，贈侍中、太傅。}

\subsection*{35}

\textbf{劉尹在郡，臨終綿惙，聞閣下祠神鼓舞，正色曰：「莫得淫祀。」}{\footnotesize \textbf{劉尹別傳}曰惔，字真長，沛國蕭人也，漢氏之後，真長有雅裁，雖蓽門陋巷，晏如也，歷司徒左長史、侍中、丹陽尹，為政務鎮静信誠，風塵不能移也。}\textbf{外請殺車中牛祭神，真長答曰：「丘之禱久矣，勿復為煩。」}{\footnotesize \textbf{包氏論語}曰禱，請也。\textbf{孔安國}曰孔子素行合於神明，故曰「丘之禱久矣」。}

\subsection*{36}

\textbf{謝公夫人教兒，問太傅：「那得初不見君教兒？」答曰：「我常自教兒。」}{\footnotesize \textbf{謝氏譜}曰安娶沛國劉耽女。\textbf{按}太尉劉子真，清潔有志操，行己以禮，而二子不才，並黷貨致罪，子真坐免官，客曰「子奚不訓導之」，子真曰「吾之行事，是其耳目所聞見，而不放效，豈嚴訓所變邪」，安石之旨，同子真之意也。}

\subsection*{37}

\textbf{晉簡文為撫軍時，}{\footnotesize \textbf{續晉陽秋}曰帝諱昱，字道萬，中宗少子也，仁聞有智度，穆帝幼沖，以撫軍輔政，大司馬桓溫廢海西公而立帝，在位三年而崩。}\textbf{所坐牀上塵不聽拂，見鼠行跡，視以為佳，有參軍見鼠白日行，以手板批殺之，撫軍意色不說，門下起彈，教曰：「鼠被害，尚不能忘懷，今復以鼠損人，無乃不可乎？」}

\subsection*{38}

\textbf{范宣年八歲，後園挑菜，誤傷指，大啼，人問：「痛邪？」答曰：「非為痛！身體髮膚，不敢毀傷，是以啼耳。」}{\footnotesize \textbf{宣別傳}曰宣，字子宣，陳留人，漢萊蕪長范丹後也，年十歲，能誦詩書，兒童時，手傷改容，家人以其年幼，皆異之，徵太學博士、散騎常侍，一無所就，年五十四卒。}\textbf{宣潔行廉約，韓豫章遺絹百匹，不受，}{\footnotesize \textbf{中興書}曰宣家至貧，罕交人事，豫章太守殷羨見宣茅茨不完，欲為改室，宣固辭，羨愛之，以宣貧，加年饑疾疫，厚餉給之，宣又不受。\textbf{續晉陽秋}曰韓伯，字康伯，潁川人，好學，善言理，歷豫章太守、領軍將軍。}\textbf{減五十匹，復不受，如是減半，遂至一匹，既終不受，韓後與范同載，就車中裂二丈與范，云：「人寧可使婦無褌邪？」范笑而受之。}

\subsection*{39}

\textbf{王子敬病篤，道家上章，應首過，問子敬：「由來有何異同得失？」子敬云：「不覺有餘事，惟憶與郗家離婚。」}{\footnotesize \textbf{王氏譜}曰獻之娶高平郗曇女，名道茂，後離婚。\textbf{獻之別傳}曰祖父曠，淮南太守，父羲之，右將軍，咸寧中，詔尚餘姚公主，遷中書令，卒。}

\subsection*{40}

\textbf{殷仲堪既為荊州，值水，儉食，常五盌盤，外無餘肴，飯粒脫落盤席閒，輒拾以噉之，雖欲率物，亦緣其性真素，每語子弟云：「勿以我受任方州，云我豁平昔時意，今吾處之不易，貧者士之常，焉得登枝而捐其本，爾曹其存之。」}{\footnotesize \textbf{晉安帝紀}曰仲堪，陳郡人，太常融孫也，車騎將軍謝玄請為長史，孝武說之，俄為黃門侍郎，自殺袁悅之後，上深為晏駕後計，故先出王恭為北蕃，荊州刺史王忱死，乃中詔用仲堪代焉。}

\subsection*{41}

\textbf{初，桓南郡、楊廣共說殷荊州，宜奪殷覬南蠻以自樹，}{\footnotesize \textbf{桓玄別傳}曰玄，字敬道，譙國龍亢人，大司馬溫少子也，幼童中，溫甚愛之，臨終命以為嗣，年七歲，襲封南郡公，拜太子洗馬、義興太守，不得志，少時去職，歸其國，與荊州刺史殷仲堪素舊，情好甚隆。\textbf{周祗隆安記}曰廣，字德度，弘農人，楊震後也。\textbf{晉安帝紀}曰覬，字伯道，陳郡人，由中書郎出為南蠻校尉，覬亦以率易才悟著稱，與從弟仲堪俱知名。\textbf{中興書}曰初，仲堪欲起兵，密邀覬，覬不同，楊廣與弟佺期勸殺覬，仲堪不許。}\textbf{覬亦即曉其旨，嘗因行散，率爾去下舍，便不復還，內外無預知者，意色蕭然，遠同鬬生之無慍，時論以此多之。}{\footnotesize \textbf{春秋傳}曰楚令尹子文，鬬氏也。\textbf{論語}曰令尹子文三仕為令尹，無喜色，三已之，無慍色。}

\subsection*{42}

\textbf{王僕射在江州，為殷、桓所逐，奔竄豫章，存亡未測，}{\footnotesize \textbf{徐廣晉紀}曰王愉，字茂和，太原晉陽人，安北將軍坦之次子也，以輔國司馬出為江州刺史，愉始至鎮，而桓玄、楊佺期舉兵以應王恭，乘流奄至，愉無防，惶遽奔臨川，為玄所得，玄篡位，遷尚書左僕射。}\textbf{王綏在都，既憂戚在貌，居處飲食，每事有降，時人謂為「試守孝子」。}{\footnotesize \textbf{中興書}曰綏，字彥猷，愉子也，少有令譽，自王澤至坦之，六世盛德，綏又知名，于時冠冕，莫與為比，位至中書令、荊州刺史，桓玄敗後，與父愉謀反，伏誅。}

\subsection*{43}

\textbf{桓南郡}{\footnotesize 玄也。}\textbf{既破殷荊州，收殷將佐十許人，咨議羅企生亦在焉，}{\footnotesize \textbf{玄別傳}曰玄克荊州，殺殷道護及仲堪參軍羅企生、鮑季禮，皆仲堪所親仗也。}\textbf{桓素待企生厚，將有所戮，先遣人語云：「若謝我，當釋罪。」企生答曰：「為殷荊州吏，今荊州奔亡，存亡未判，我何顏謝桓公？」}{\footnotesize \textbf{中興書}曰企生，字宗伯，豫章人，殷仲堪初請為府功曹，桓玄來攻，轉咨議參軍，仲堪多疑少決，企生深憂之，謂其弟遵生曰「殷侯仁而無斷，事必無成，成敗天也，吾當死生以之」，及仲堪走，文武並無送者，惟企生從焉，路經家門，遵生紿之曰「作如此分別，何可不執手」，企生回馬授手，遵生便牽下之，謂曰「家有老母，將欲何行」，企生揮泣曰「今日之事，我必死之，汝等奉養，不失子道，一門之內，有忠與孝，亦復何恨」，遵生抱之愈急，仲堪於路待之，企生遙呼曰「今日死生是同，願少見待」，仲堪見其無脫理，策馬而去，俄而玄至，人士悉詣玄，企生獨不往，而營理仲堪家，或謂曰「玄性猜急，未能取卿誠節，若遂不詣，禍必至矣」，企生正色曰「我殷侯吏，見遇以國士，不能共殄醜逆，致此奔敗，何面目就桓求生乎」，玄聞，怒而收之，謂曰「相遇如此，何以見負」，企生曰「使君口血未乾，而生此奸計，自傷力劣，不能翦定凶逆，我死恨晚爾」，玄遂斬之，時年三十有七，眾咸悼之。}\textbf{既出市，桓又遣人問欲何言，答曰：「昔晉文王殺嵇康，而嵇紹為晉忠臣，}{\footnotesize \textbf{王隱晉書}曰紹，字延祖，譙國銍人，父康有奇才儁辯，紹十歲而孤，事母孝謹，累遷散騎常侍，惠帝敗於蕩陰，百官左右皆奔散，唯紹儼然端冕，以身衛帝，兵交御輦，飛箭雨集，遂以見害也。}\textbf{從公乞一弟以養老母。」桓亦如言宥之。桓先曾以一羔裘與企生母胡，胡時在豫章，企生問至，即日焚裘。}

\subsection*{44}

\textbf{王恭從會稽還，}{\footnotesize \textbf{周祗隆安記}曰恭，字孝伯，太原晉陽人，祖父濛，司徒左長史，風流標望，父蘊，鎮軍將軍，亦得世譽。\textbf{恭別傳}曰恭清廉貴峻，志存格正，起家著作郎，歷丹陽尹、中書令，出為五州都督、前將軍、青兗二州刺史。}\textbf{王大看之，}{\footnotesize 王忱小字佛大。\textbf{晉安帝紀}曰忱，字元達，平北將軍坦之第四子也，甚得名於當世，與族子恭少相善，齊聲見稱，仕至荊州刺史。}\textbf{見其坐六尺簟，因語恭：「卿東來，故應有此物，可以一領及我。」恭無言，大去後，即舉所坐者送之，既無餘席，便坐薦上，後大聞之甚驚，曰：「吾本謂卿多，故求耳。」對曰：「丈人不悉恭，恭作人無長物。」}

\subsection*{45}

\textbf{吳郡陳遺，}{\footnotesize 未詳。}\textbf{家至孝，母好食鐺底焦飯，遺作郡主簿，恆裝一囊，每煮食，輒貯錄焦飯，歸以遺母，後值孫恩賊出吳郡，}{\footnotesize \textbf{晉安帝紀}曰孫恩，一名靈秀，琅邪人，叔父泰事五斗米道，以謀反誅，恩逸逃於海上，聚眾十萬人，攻沒郡縣，後為臨海太守辛昺斬首送之。}\textbf{袁府君}{\footnotesize 山松別見。}\textbf{即日便征，遺已聚斂得數斗焦飯，未展歸家，遂帶以從軍，戰於滬瀆，敗，軍人潰散，逃走山澤，皆多饑死，遺獨以焦飯得活，時人以為純孝之報也。}

\subsection*{46}

\textbf{孔僕射為孝武侍中，豫蒙眷接，烈宗山陵，孔時為太常，形素羸瘦，著重服，竟日涕泗流漣，見者以為真孝子。}{\footnotesize \textbf{續晉陽秋}曰孔安國，字安國，會稽山陰人，車騎愉第六子也，少而孤貧，能善樹節，以儒素見稱，歷侍中、太常、尚書，遷左僕射、特進，卒。}

\subsection*{47}

\textbf{吳道助、附子兄弟居在丹陽郡後，遭母童夫人艱，}{\footnotesize 道助，坦之小字，附子，隱之小字也。\textbf{吳氏譜}曰坦之，字處靖，濮陽人，仕至西中郎將功曹，父堅，取東苑童儈女，名秦姬。}\textbf{朝夕哭臨，及思至，賓客弔省，號踊哀絕，路人為之落淚，韓康伯時為丹陽尹，母殷在郡，每聞二吳之哭，輒為悽惻，語康伯曰：「汝若為選官，當好料理此人。」康伯亦甚相知。韓後果為吏部尚書，大吳不免哀制，小吳遂大貴達。}{\footnotesize \textbf{鄭緝孝子傳}曰隱之，字處默，少有孝行，遭母喪，哀毁過禮，時與太常韓康伯鄰居，康伯母，揚州刺史殷浩之妹，聰明婦人也，隱之毎哭，康伯母輒輟事流涕，悲不自勝，終其喪如此，謂康伯曰「汝後若居銓衡，當用此輩人」，後康伯為吏部尚書，乃進用之。\textbf{晉安帝紀}曰隱之既有至性，加以廉潔，奉祿頒九族，冬月無被，桓玄欲革嶺南之弊，以為廣州刺史，去州二十里有貪泉，世傳飲之者其心無厭，隱之乃至水上，酌而飲之，因賦詩曰「石門有貪泉，一歃重千金，試使夷齊飲，終當不易心」，為盧循所攻，還京師，歷尚書、領軍將軍。\textbf{晉中興書}曰舊云，往廣州飲貪泉，失廉潔之性，吳隱之為刺史，自酌貪泉飲之，題石門為詩云云。}