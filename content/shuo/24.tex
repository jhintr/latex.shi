\chapter{簡傲第二十四}

\subsection*{1}

\textbf{晉文王功德盛大，坐席嚴敬，擬於王者，}{\footnotesize \textbf{漢晉春秋}曰文王進爵為王，司徒何曾與朝臣皆盡禮，唯王祥長揖不拜。}\textbf{唯阮籍在坐，箕踞嘯歌，酣放自若。}

\subsection*{2}

\textbf{王戎弱冠詣阮籍，時劉公榮在坐，阮謂王曰：「偶有二斗美酒，當與君共飲，彼公榮者，無預焉。」二人交觴酬酢，公榮遂不得一桮，而言語談戲，三人無異，或有問之者，阮答曰：「勝公榮者，不得不與飲酒，不如公榮者，不可不與飲酒，唯公榮，可不與飲酒。」}{\footnotesize \textbf{晉陽秋}曰戎年十五，隨父渾在郎舍，阮籍見而說焉，每適渾俄頃，輒在戎室久之，乃謂渾「濬沖清尚，非卿倫也」，戎嘗詣籍共飲，而劉昶在坐不與焉，昶無恨色，既而戎問籍曰「彼為誰也」，曰「劉公榮也」，濬沖曰「勝公榮，故與酒，不如公榮，不可不與酒，唯公榮者，可不與酒」。\textbf{竹林七賢論}曰初，籍與戎父渾俱為尚書郎，每造渾，坐未安，輒曰「與卿語，不如與阿戎語」，就戎，必日夕而返，籍長戎二十歲，相得如時輩，劉公榮通士，性尤好酒，籍與戎酬酢終日，而公榮不蒙一桮，三人各自得也，戎為物論所先，皆此類。}

\subsection*{3}

\textbf{鍾士季精有才理，先不識嵇康，鍾要于時賢儁之士，俱往尋康，康方大樹下鍛，向子期為佐鼓排，康揚槌不輟，傍若無人，移時不交一言，鍾起去，康曰：「何所聞而來，何所見而去？」鍾曰：「聞所聞而來，見所見而去。」}{\footnotesize \textbf{文士傳}曰康性絕巧，能鍛鐵，家有盛柳樹，乃激水以圜之，夏天甚清涼，恆居其下傲戲，乃身自鍛，家雖貧，有人就鍛者，康不受直，雖親舊以雞酒往，與共飲噉，清言而已。\textbf{魏氏春秋}曰鍾會為大將軍兄弟所暱，聞康名而造焉，會名公子，以才能貴幸，乘肥衣輕，賓從如雲，康方箕踞而鍛，會至不為之禮，會深銜之，後因呂安事而遂譖康焉。}

\subsection*{4}

\textbf{嵇康與呂安善，每一相思，千里命駕，}{\footnotesize \textbf{晉陽秋}曰安，字仲悌，東平人，冀州刺史招之第二子，志量開曠，有拔俗風氣。\textbf{干寶晉紀}曰初，安之交康也，其相思則率爾命駕。}\textbf{安後來，值康不在，喜出戶延之，不入，}{\footnotesize \textbf{晉百官名}曰嵇喜，字公穆，歷揚州刺史，康兄也，阮籍遭喪，往弔之，籍能為青白眼，見凡俗之士，以白眼對之，及喜往，籍不哭，見其白眼，喜不懌而退，康聞之，乃齎酒挾琴而造之，遂相與善。\textbf{干寶晉紀}曰安嘗從康，或遇其行，康兄喜拭席而待之，弗顧，獨坐車中，康母就設酒食，求康兒共與戲，良久則去，其輕貴如此。}\textbf{題門上作鳳字而去，喜不覺，猶以為欣故作，鳳字，凡鳥也。}{\footnotesize \textbf{許慎說文}曰鳳，神鳥也，從鳥，凡聲。}

\subsection*{5}

\textbf{陸士衡初入洛，咨張公所宜詣，劉道真是其一，陸既往，劉尚在哀制中，性嗜酒，禮畢，初無他言，唯問：「東吳有長柄壺盧，卿得種來不？」陸兄弟殊失望，乃悔往。}

\subsection*{6}

\textbf{王平子出為荊州，}{\footnotesize \textbf{晉陽秋}曰惠帝時，太尉王夷甫言於選者，以弟澄為荊州刺史，從弟敦為青州刺史，澄、敦俱詣太尉辭，太尉謂曰「今王室將卑，故使弟等居齊、楚之地，外可以建霸業，內足以匡帝室，所望於二弟也」。}\textbf{王太尉及時賢送者傾路，時庭中有大樹，上有鵲巢，平子脫衣巾，徑上樹取鵲子，涼衣拘閡樹枝，便復脫去，得鵲子還，下弄，神色自若，傍若無人。}{\footnotesize \textbf{鄧粲晉紀}曰澄放蕩不拘，時謂之達。}

\subsection*{7}

\textbf{高坐道人於丞相坐，恆偃臥其側，見卞令，肅然改容云：「彼是禮法人。」}{\footnotesize \textbf{高坐傳}曰王公曾詣和上，和上解帶偃伏，悟言神解，見尚書令卞望之，便斂衿飾容，時歎皆得其所。}

\subsection*{8}

\textbf{桓宣武作徐州，時謝奕為晉陵，}{\footnotesize \textbf{中興書}曰奕自吏部郎出為晉陵太守。}\textbf{先粗經虛懷，而乃無異常，及桓還荊州，將西之間，意氣甚篤，奕弗之疑，唯謝虎子婦王悟其旨，}{\footnotesize 虎子，謝據小字，奕弟也。其妻王氏，已見。}\textbf{每曰：「桓荊州用意殊異，必與晉陵俱西矣。」俄而引奕為司馬，奕既上，猶推布衣交，在溫坐，岸幘嘯詠，無異常日，宣武每曰：「我方外司馬。」遂因酒，轉無朝夕禮，桓舍入內，奕輒復隨去，後至奕醉，溫往主許避之，主曰：「君無狂司馬，我何由得相見？」}

\subsection*{9}

\textbf{謝萬在兄前，欲起索便器，于時阮思曠在坐，曰：「新出門戶，篤而無禮。」}

\subsection*{10}

\textbf{謝中郎是王藍田女壻，}{\footnotesize \textbf{謝氏譜}曰萬取太原王述女，名荃。}\textbf{嘗著白綸巾，肩輿徑至揚州聽事見王，直言曰：「人言君侯癡，君侯信自癡。」藍田曰：「非無此論，但晚令耳。」}{\footnotesize \textbf{述別傳}曰述少真獨退靜，人未嘗知，故有晚令之言。}

\subsection*{11}

\textbf{王子猷作桓車騎騎兵參軍，桓問曰：「卿何署？」答曰：「不知何署，時見牽馬來，似是馬曹。」}{\footnotesize \textbf{中興書}曰桓沖引徽之為參軍，蓬首散帶，不綜知其府事。}\textbf{桓又問：「官有幾馬？」答曰：「不問馬，何由知其數？」}{\footnotesize \textbf{論語}曰廐焚，孔子退朝曰「傷人乎」，不問馬。\textbf{注}貴人賤畜，故不問也。}\textbf{又問：「馬比死多少？」答曰：「未知生，焉知死？」}{\footnotesize \textbf{論語}曰子路問死，孔子曰「未知生，焉知死」。\textbf{馬融}注曰死事難明，語之無益，故不答。}

\subsection*{12}

\textbf{謝公嘗與謝萬共出西，過吳郡，阿萬欲相與共萃王恬許，}{\footnotesize 恬已見。時為吳郡太守。}\textbf{太傅云：「恐伊不必酬汝意，不足爾。」萬猶苦要，太傅堅不回，萬乃獨往，坐少時，王便入門內，謝殊有欣色，以為厚待己，良久，乃沐頭散髮而出，亦不坐，仍據胡牀，在中庭曬頭，神氣傲邁，了無相酬對意，謝於是乃還，未至船，逆呼太傅，安曰：「阿螭不作爾。」}{\footnotesize 王恬，小字螭虎。}

\subsection*{13}

\textbf{王子猷作桓車騎參軍，桓謂王曰：「卿在府久，比當相料理。」初不答，直高視，以手版拄頰云：「西山朝來，致有爽氣。」}

\subsection*{14}

\textbf{謝萬北征，常以嘯詠自高，未嘗撫慰眾士，謝公甚器愛萬，而審其必敗，乃俱行，從容謂萬曰：「汝為元帥，宜數喚諸將宴會，以說眾心。」萬從之，因召集諸將，都無所說，直以如意指四坐云：「諸君皆是勁卒。」諸將甚忿恨之，謝公欲深著恩信，自隊主將帥以下，無不身造，厚相遜謝，及萬事敗，軍中因欲除之，復云：「當為隱士。」故幸而得免。}{\footnotesize 萬敗事已見上。}

\subsection*{15}

\textbf{王子敬兄弟見郗公，躡履問訊，甚修外生禮，及嘉賓死，皆著高屐，儀容輕慢，命坐，皆云「有事，不暇坐」，既去，郗公慨然曰：「使嘉賓不死，鼠輩敢爾。」}{\footnotesize 愔子超，有盛名，且獲寵於桓溫，故為超敬愔。}

\subsection*{16}

\textbf{王子猷嘗行過吳中，見一士大夫家，極有好竹，主已知子猷當往，乃灑埽施設，在聽事坐相待，王肩輿徑造竹下，諷嘯良久，主已失望，猶冀還當通，遂直欲出門，主人大不堪，便令左右閉門不聽出，王更以此賞主人，乃留坐，盡歡而去。}

\subsection*{17}

\textbf{王子敬自會稽經吳，聞顧辟疆}{\footnotesize \textbf{顧氏譜}曰辟疆，吳郡人，歷郡功曹、平北參軍。}\textbf{有名園，先不識主人，徑往其家，值顧方集賓友酣燕，而王遊歷既畢，指麾好惡，傍若無人，顧勃然不堪曰：「傲主人，非禮也，以貴驕人，非道也，失此二者，不足齒人，傖耳。」便驅其左右出門，王獨在輿上回轉顧望，左右移時不至，然後令送著門外，怡然不屑。}