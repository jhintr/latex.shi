\chapter{節南山之什詁訓傳第十九}

\begin{quoting}\textbf{釋文}從此至何草不黃凡四十四篇，前儒申毛皆以為幽王之變小雅，鄭以十月之交以下四篇是厲王之變小雅，漢興之初，師移其篇次，毛為詁訓，因改其第焉。\end{quoting}

\section{節南山}

%{\footnotesize 十章、六章章八句、四章章四句}

\textbf{節南山，家父刺幽王也。}{\footnotesize 家父，字，周大夫也。}

\begin{quoting}此詩古唯以「節」名篇，如左傳昭二年「季武子賦節之卒章」，十月之交鄭箋「節刺師尹不平」，大戴記盧辯注「小雅節之四章」。\textbf{姚際恆}謂南山即終南山，故詩為東遷前作品。\textbf{胡承珙}其所以刺尹氏者，大要有二事，為政不平而委任小人也，又詩詞專責尹氏，而刺王之旨自在言外。\end{quoting}

\textbf{節彼南山，維石巖巖。}{\footnotesize 興也。節，高峻貌。巖巖，積石貌。箋云興者，喻三公之位人所尊嚴。}\textbf{赫赫師尹，民具爾瞻。憂心如惔，不敢戲談。}{\footnotesize 赫赫，顯盛貌。師，大師，周之三公也。尹，尹氏，為大師。具俱、瞻視、惔燔也。箋云此言尹氏，女居三公之位，天下之民俱視女之所為，皆憂心如火灼爛之矣，又畏女之威，不敢相戲而言語，疾其貪暴，脅下以刑辟也。}\textbf{國既卒斬，何用不監。}{\footnotesize 卒盡、斬斷、監視也。箋云天下之諸侯日相侵伐，其國已盡絕滅，女何用為職不監察之。}

\begin{quoting}節，同嶻，段注「嶻嶭，嵯峨語音之轉」。惔 \texttt{tán}，釋文「韓詩作炎」。何用，何以。\end{quoting}

\textbf{節彼南山，有實其猗。}{\footnotesize 實滿、猗長也。箋云猗，倚也。言南山既能高峻，又以草木平滿其旁倚之畎谷，使之齊均也。}\textbf{赫赫師尹，不平謂何。}{\footnotesize 箋云責三公之不均平，不如山之為也。謂何，猶云何也。}\textbf{天方薦瘥，喪亂弘多。}{\footnotesize 薦重、瘥病、弘大也。箋云天氣方今又重以疫病，長幼相亂而死喪甚大多也。}\textbf{民言無嘉，憯莫懲嗟。}{\footnotesize 憯，曾也。箋云懲，止也。天下之民皆以災害相弔唁，無一嘉慶之言，曾無以恩德止之者，嗟乎奈何。}

\begin{quoting}\textbf{經義述聞}詩常例，凡言有蕡其實、有鶯其語、有略其耜、有捄其角，末一字皆實指其物，有實其猗文義亦然也，猗疑當讀為阿，猗、阿二字通用，實，廣大貌，閟宮篇「實實枚枚」，傳曰「實實，廣大也」，有實其猗者，言南山之阿實然廣大也。\textbf{馬瑞辰}爾雅「偏高曰阿丘」，阿為偏高不平之地，故詩以興師尹之不平耳。瘥 \texttt{cuó}。憯 \texttt{cǎn}。嗟，語詞。\end{quoting}

\textbf{尹氏大師，維周之氐。秉國之均，四方是維。天子是毗，俾民不迷。}{\footnotesize 氐本、均平、毗厚也。箋云氐，當作桎鎋之桎。毗，輔也。言尹氏作大師之官，為周之桎鎋，持國政之平，維制四方，上輔天子，下教化天下，使民無迷惑之憂，言任至重。}\textbf{不弔昊天，不宜空我師。}{\footnotesize 弔至、空窮也。箋云至，猶善也，不善乎昊天，愬之也，不宜使此人居尊官，困窮我之眾民也。}

\begin{quoting}氐，通柢，爾雅「柢，本也」。毗，釋文「王作埤」，說文「埤，增也，增，益也」。\textbf{林義光}不弔，不淑也，金文叔字皆借弔字為之。\end{quoting}

\textbf{弗躬弗親，庶民弗信。弗問弗仕，勿罔君子。}{\footnotesize 庶民之言不可信，勿罔上而行也。箋云仕，察也。勿，當作末。此言王之政不躬而親之，則恩澤不信於眾民矣，不問而察之，則下民末罔其上矣。}\textbf{式夷式已，無小人殆。}{\footnotesize 式用、夷平也。用平則已，無以小人之言至於危殆也。箋云殆，近也。為政當用平正之人，用能紀理其事者，無小人近。}\textbf{瑣瑣姻亞，則無膴仕。}{\footnotesize 瑣瑣，小貌。兩壻相謂曰亞。膴，厚也。箋云壻之父曰姻。瑣瑣昏姻妻黨之小人，無厚任用之，置之大位，重其祿也。}

\begin{quoting}躬、親二字同義。庶民與君子相對。\textbf{姚際恆}以君子而弗咨詢之，弗仕使之，是誣罔君子也，故戒其勿。\textbf{馬瑞辰}夷謂平其心，即下章「君子如夷」也，已謂知所止，即下章「君子如屆」也。亞，即連襟。膴 \texttt{wǔ}。\end{quoting}

\textbf{昊天不傭，降此鞠訩。昊天不惠，降此大戾。}{\footnotesize 傭均、鞠盈、訩訟也。箋云盈，猶多也。戾，乖也。昊天乎，師氏為政不均，乃下此多訟之俗，又為不和順之行，乃下此乖爭之化，疾時民俲為之，愬之於天。}\textbf{君子如屆，俾民心闋。君子如夷，惡怒是違。}{\footnotesize 屆極、闋息、夷易、違去也。箋云屆，至也。君子，斥在位者。如行至誠之道，則民鞠訩之心息，如行平易之政，則民乖爭之情去，言民之失由於上可反復也。}

\begin{quoting}鞠，窮也、極也。\textbf{馬瑞辰}訩當讀如「日月吿凶」之凶，謂凶咎也，鞠凶猶言極凶，與大戾同義，故皆為天所降。\end{quoting}

\textbf{不弔昊天，亂靡有定。式月斯生，俾民不寧。憂心如酲，誰秉國成。}{\footnotesize 病酒曰酲。成，平也。箋云弔，至也，至，猶善也。定止、式用也。不善乎昊天，天下之亂無肯止之者，用月此生，言月月益甚也，使民不得安，我今憂之，如病酒之酲矣，觀此君臣，誰能持國之平乎，言無有也。}\textbf{不自為政，卒勞百姓。}{\footnotesize 箋云卒，終也。昊天不自出政教，則終窮苦百姓，欲使昊天出圖書有所授命，民乃得安。}

\begin{quoting}\textbf{馬瑞辰}秉國成即執國政也。卒，同瘁。\end{quoting}

\textbf{駕彼四牡，四牡項領。}{\footnotesize 項，大也。箋云四牡者，人君所乘駕，今但養大其領，不肯為用，喻大臣自恣，王不能使也。}\textbf{我瞻四方，蹙蹙靡所騁。}{\footnotesize 騁，極也。箋云蹙蹙，縮小之貌。我視四方土地日見侵削於夷狄蹙蹙然，雖欲馳騁，無所之也。}

\begin{quoting}項，肥大，項領，指馬久不行，頸則肥大也。\end{quoting}

\textbf{方茂爾惡，相爾矛矣。}{\footnotesize 茂，勉也。箋云相，視也。方爭訟自勉於惡之時，則視女矛矣，言欲戰鬪相殺傷矣。}\textbf{既夷既懌，如相醻矣。}{\footnotesize 懌，服也。箋云夷，說也。言大臣之乖爭本無大讎，其已相和順而說懌，則如賓主飲酒相醻酢也。}

\begin{quoting}茂，盛也。此章言小人之交，謂尹氏等。\end{quoting}

\textbf{昊天不平，我王不寧。不懲其心，覆怨其正。}{\footnotesize 正，長也。箋云昊天乎，師尹為政不平，使我王不得安寧，女不懲止女之邪心而反怨憎其正也。}

\textbf{家父作誦，以究王訩。}{\footnotesize 家父，大夫也。箋云究，窮也。大夫家父作此詩而為王誦之，以窮極王之政所以致多訟之本意。}\textbf{式訛爾心，以畜萬邦。}{\footnotesize 箋云訛化、畜養也。}

\begin{quoting}家父，三家詩作嘉父，\textbf{陳奐}食采于家，以邑為氏者也，何注公羊傳云「家，采地，父，字」是也。\end{quoting}

\section{正月}

%{\footnotesize 十三章、八章章八句、五章章六句}

\textbf{正月，大夫刺幽王也。}

\begin{quoting}\textbf{孔穎達}詩人明得失之迹，見微知著，以褒姒淫妬，知其必滅周也。\end{quoting}

\textbf{正月繁霜，我心憂傷。}{\footnotesize 正月，夏之四月。繁，多也。箋云夏之四月，建巳之月，純陽用事而霜多，急恆寒若之異，傷害萬物，故心為之憂傷。}\textbf{民之訛言，亦孔之將。}{\footnotesize 將，大也。箋云訛，偽也。人以偽言相陷入，使王行酷暴之刑，致此災異，故言亦甚大也。}\textbf{念我獨兮，憂心京京。哀我小心，癙憂以痒。}{\footnotesize 京京，憂不去也。癙、痒皆病也。箋云念我獨兮者，言我獨憂此政也。}

\begin{quoting}周之正月為夏曆十一月，\textbf{高亨}經文與傳文「正」均當作四，形似而誤。癙，亦作鼠，雨無正曰「鼠思泣血」，癙憂，鬱悶。以，而。說文「痒，瘍也，瘍，創也」。\end{quoting}

\textbf{父母生我，胡俾我瘉。不自我先，不自我後。}{\footnotesize 父母，謂文武也。我，我天下。瘉，病也。箋云自，從也。天使父母生我，何故不長遂我，而使我遭此暴虐之政而病，此何不出我之前、居我之後，窮苦之情，苟欲免身。}\textbf{好言自口，莠言自口。}{\footnotesize 莠，醜也。箋云自，從也。此疾訛言之人，善言從女口出，惡言亦從女口出，女口一爾，善也惡也同出其中，謂其可賤。}\textbf{憂心愈愈，是以有侮。}{\footnotesize 愈愈，憂懼也。箋云我心憂政如是，是與訛言者殊塗，故用是見侵侮也。}

\textbf{憂心惸惸，念我無祿。}{\footnotesize 惸惸，憂意也。箋云無祿者，言不得天祿，自傷值今生也。}\textbf{民之無辜，并其臣僕。}{\footnotesize 古者有罪不入於刑則役之圜土，以為臣僕。箋云辜，罪也。人之尊卑有十等，僕第九，臺第十。言王既刑殺無罪，并及其家之賤者，不止於所罪而已，書曰「越茲麗刑并制」。}\textbf{哀我人斯，于何從祿。}{\footnotesize 箋云斯此、于於也。哀乎，今我民人見遇如此，當於何從得天祿，免於是難。}\textbf{瞻烏爰止，于誰之屋。}{\footnotesize 富人之屋，烏所集也。箋云視烏集於富人之屋，以言今民亦當求明君而歸之。}

\begin{quoting}\textbf{馬瑞辰}古以罪人為臣僕，詩云「并其臣僕」，謂使無罪者并為臣僕，在罪人之列。管錐編引張穆㐆齋文集云「烏者，周家受命之祥，周之臣民相傳以熟」。\end{quoting}

\textbf{瞻彼中林，侯薪侯蒸。}{\footnotesize 中林，林中也。薪、蒸，言似而非。箋云侯，維也。林中大木之處而維有薪蒸爾，喻朝廷宜有賢者而但聚小人也。}\textbf{民今方殆，視天夢夢。}{\footnotesize 王者為亂夢夢然。箋云方，且也。民今且危亡，視王者所為反夢夢然而亂無統理安人之意。}\textbf{既克有定，靡人弗勝。}{\footnotesize 勝，乘也。箋云王既能有所定，尚復事之小者爾，無人而不勝，言凡人所定皆勝王也。}\textbf{有皇上帝，伊誰云憎。}{\footnotesize 皇，君也。箋云伊，讀當為繄，繄，猶是也。有君上帝者，以情告天也，使王暴虐如是，是憎惡誰乎，欲天指害其所憎而已。}

\begin{quoting}\textbf{馬瑞辰}言天如有止亂之心，則此訛言之小人無不能勝之者，乃天能勝人而不肯止亂，不知天意果誰憎乎。\end{quoting}

\textbf{謂山蓋卑，為岡為陵。}{\footnotesize 在位非君子，乃小人也。箋云此喻為君子賢者之道，人尚謂之卑，況為凡庸小人之行。}\textbf{民之訛言，寧莫之懲。}{\footnotesize 箋云小人在位，曾無欲止眾民之為偽言相陷害也。}\textbf{召彼故老，訊之占夢。}{\footnotesize 故老，元老。訊，問也。箋云君臣在朝，侮慢元老，召之不問政事，但問占夢，不尚道德而信徵祥之甚。}\textbf{具曰予聖，誰知烏之雌雄。}{\footnotesize 君臣俱自謂聖也。箋云時君臣賢愚適同，如烏雌雄相似，誰能別異之乎。}

\begin{quoting}蓋，同盍，何也，下章同。\textbf{馬瑞辰}詩意蓋謂訛言以山為卑，而其實乃為高陵，以證其言之不實，故繼以「民之訛言，寧莫之懲」。\textbf{朱熹}占夢，官名，掌占夢者也。召、訊互文。說文「聖，通也」，尚書洪範傳「於事無不通謂之聖」。\end{quoting}

\textbf{謂天蓋高，不敢不局。謂地蓋厚，不敢不蹐。維號斯言，有倫有脊。}{\footnotesize 局，曲也。蹐，累足也。倫道、脊理也。箋云局蹐者，天高而有雷霆，地厚而有陷淪也，此民疾苦王政上下皆可畏怖之言也，維民號呼而發此言，皆有道理所以至然者，非徒苟妄為誣辭。}\textbf{哀今之人，胡為虺蜴。}{\footnotesize 蜴，螈也。箋云虺蜴之性，見人則走，哀哉，今之人何為如是，傷時政也。}

\begin{quoting}局，釋文「本又作跼」，傴 \texttt{yǔ} 僂。說文「蹐，小步也」。脊，同迹。\textbf{朱熹}哀今之人，胡為肆毒以害人，而使之至此乎。\end{quoting}

\textbf{瞻彼阪田，有菀其特。}{\footnotesize 言朝廷曾無桀臣。箋云阪田，崎嶇墝埆之處，而有菀然茂特之苗，喻賢者在間辟隱居之時。}\textbf{天之扤我，如不我克。}{\footnotesize 扤，動也。箋云我，我特苗也。天以風雨動搖我，如將不勝我，謂其迅疾也。}\textbf{彼求我則，如不我得。}{\footnotesize 箋云彼，彼王也，王之始徵求我，如恐不得我，言其禮命之繁多。}\textbf{執我仇仇，亦不我力。}{\footnotesize 仇仇，猶謷謷也。箋云王既得我，執留我，其禮待我謷謷然，亦不問我在位之功力，言其有貪賢之名，無用賢之實。}

\begin{quoting}菀，同鬱，茂盛貌。扤 \texttt{yuè}，同抈，說文「抈，折也」。則，語末助詞。仇，同扏，緩持、不固。禮記緇衣引此章後四句，鄭注「言君始求我，如恐不得，既得我，執我仇仇然不堅固，亦不力用我，是不親信我也」。\end{quoting}

\textbf{心之憂矣，如或結之。今茲之正，胡然厲矣。}{\footnotesize 厲，惡也。箋云茲此、正長也。心憂如有結之者，憂今此之君臣何一然為惡如是。}\textbf{燎之方揚，寧或滅之。}{\footnotesize 滅之以水也。箋云火田為燎。燎之方盛之時，炎熾熛怒，寧有能滅息之者，言無有也，以無有，喻有之者為甚也。}\textbf{赫赫宗周，襃姒烕之。}{\footnotesize 宗周，鎬京也。褒，國也。姒，姓也。烕，滅也。有褒國之女，幽王惑焉而以為后，詩人知其必滅周也。}

\begin{quoting}\textbf{朱熹}正，政也，厲，暴惡也，言我心之憂如結者，為國政之暴惡也。\end{quoting}

\textbf{終其永懷，又窘陰雨。}{\footnotesize 窘，困也。箋云窘，仍也。終王之所行，其長可憂傷矣，又將仍憂於陰雨，陰雨喻君有泥陷之難。}\textbf{其車既載，乃棄爾輔。}{\footnotesize 大車重載，又棄其輔。箋云以車之載物喻王之任國事也，棄輔謂遠賢也。}\textbf{載輸爾載，將伯助予。}{\footnotesize 將請、伯長也。箋云輸，墮也。棄女車輔則墮女之載，乃請長者見助，以言國危而求賢者已晚矣。}

\begin{quoting}\textbf{陳奐}輔者掩輿之版，大東傳「箱，大車之箱也」，方言「箱謂之輫」，爾雅「棐，輔也」，棐與輫通，大車掩版置諸兩旁可以任載，今大車既重載矣，而又棄其兩旁之版，則所載必墮，此其顯喻也，車之有輔，興國之有輔臣。載，語首助詞，則也。將 \texttt{qiānɡ}。\end{quoting}

\textbf{無棄爾輔，員于爾輻。}{\footnotesize 員，益也。}\textbf{屢顧爾僕，不輸爾載。}{\footnotesize 箋云屢，數也。僕，將車者也。顧，猶視也、念也。}\textbf{終踰絕險，曾是不意。}{\footnotesize 箋云女不棄車之輔，數顧女僕，終用是踰度陷絕之險，女曾不以是為意乎，以商事喻治國也。}

\begin{quoting}員 \texttt{yún}。\end{quoting}

\textbf{魚在于沼，亦匪克樂。潛雖伏矣，亦孔之炤。}{\footnotesize 沼，池也。箋云池魚之所樂而非能樂，其潛伏於淵又不足以逃，甚炤炤易見，以喻時賢者在朝廷，道不行無所樂，退而窮處又無所止也。}\textbf{憂心慘慘，念國之為虐。}{\footnotesize 慘慘，猶戚戚也。}

\textbf{彼有旨酒，又有嘉殽。}{\footnotesize 言禮物備也。箋云彼，彼尹氏大師也。}\textbf{洽比其鄰，昬姻孔云。}{\footnotesize 洽合、鄰近、云旋也。是言王者不能親親以及遠。箋云云，猶友也。言尹氏富，獨與兄弟相親友為朋黨也。}\textbf{念我獨兮，憂心慇慇。}{\footnotesize 慇慇然痛也。箋云此賢者孤特自傷也。}

\begin{quoting}洽，同協，洽協雙聲，說文「協，同眾之和也」。\end{quoting}

\textbf{佌佌彼有屋，蔌蔌方有穀。}{\footnotesize 佌佌，小也。蔌蔌，陋也。箋云穀，祿也。此言小人富而窶陋將貴也。}\textbf{民今之無祿，天夭是椓。}{\footnotesize 君夭之，在位椓之。箋云民於今而無祿者，天以薦瘥夭殺之，是王者之政又復椓破之，言遇害甚也。}\textbf{哿矣富人，哀此惸獨。}{\footnotesize 哿可、獨單也。箋云此言王政如是，富人已可，惸獨將困也。}

\begin{quoting}釋文「方穀，本或作方有穀，非也」，\textbf{馬瑞辰}詩蓋以「佌佌彼有屋」與「民今之無祿」相對，以「蔌蔌方穀」與「天夭是椓」相對。天夭，或作夭夭，似可。\textbf{經義述聞}哿與哀相對為文，哀者憂悲，哿者歡樂也，言樂矣彼有屋之富人，悲哉此無祿之惸獨也。\end{quoting}

\section{十月之交}

%{\footnotesize 八章、章八句}

\textbf{十月之交，大夫刺幽王也。}{\footnotesize 當為刺厲王，作詁訓傳時移其篇第，因改之耳。節刺師尹不平，亂靡有定，此篇譏皇父擅恣，日月告凶，正月惡褒姒滅周，此篇疾艷妻煽方處，又幽王時，司徒乃鄭桓公友，非此篇之所云番也，是以知然。}

\textbf{十月之交，朔月辛卯。日有食之，亦孔之醜。}{\footnotesize 之交，日月之交會。醜，惡也。箋云周之十月，夏之八月也，八月朔日，日月交會而日食，陰侵陽、臣侵君之象。日辰之義，日為君，辰為臣，辛，金也，卯，木也，又以卯侵辛，故甚惡也。}\textbf{彼月而微，此日而微。}{\footnotesize 月，臣道，日，君道。箋云微，謂不明也，彼月則有微，今此日反微，非其常，為異尤大也。}\textbf{今此下民，亦孔之哀。}{\footnotesize 箋云君臣失道，災害將起，故下民亦甚可哀。}

\begin{quoting}朔月，即月朔，初一日。阮元謂前人「並推定此日食在周幽王六年十月建酉，辛卯朔日入食限，載在史志」。\end{quoting}

\textbf{日月告凶，不用其行。四國無政，不用其良。}{\footnotesize 箋云告凶，告天下以凶亡之徵也。行，道度也，不用之者，謂相干犯也。四方之國無政治者，由天子不用善人也。}\textbf{彼月而食，則維其常。此日而食，于何不臧。}{\footnotesize 箋云臧，善也。}

\begin{quoting}用，由。而，猶之也。維，齊詩作惟，是。\textbf{馬瑞辰}考春秋經書日食三十有六，而月食則不書，此古人重日食而輕月食之證。于何不臧，孔疏「猶言一何不善，為不善之大」。\end{quoting}

\textbf{爗爗震電，不寧不令。}{\footnotesize 爗爗，震電貌。震，雷也。箋云雷電過常，天下不安，政教不善之徵。}\textbf{百川沸騰，山冢崒崩。}{\footnotesize 沸出、騰乘也。山頂曰冢。箋云崒者，崔嵬。百川沸出相乘陵者，由貴小人也，山頂崔嵬者崩，君道壞也。}\textbf{高岸為谷，深谷為陵。}{\footnotesize 言易位也。箋云易位者，君子居下、小人處上之謂也。}\textbf{哀今之人，胡憯莫懲。}{\footnotesize 箋云憯曾、懲止也。變異如此，禍亂方至，哀哉，今在位之人，何曾無以道德止之。}

\begin{quoting}爗 \texttt{yè}。崒，同碎，\textbf{馬瑞辰}碎崩與沸騰相對成文。國語周語「幽王二年，西周三川皆震，是歲也，三川竭，岐山崩」，三川，涇渭洛也。憯 \texttt{cǎn}，同朁。\end{quoting}

\textbf{皇父卿士，番維司徒。家伯維宰，仲允膳夫。棸子內史，蹶維趣馬。楀維師氏，豔妻煽方處。}{\footnotesize 艷妻，褒姒，美色曰艷。煽，熾也。箋云皇父、家伯、仲允皆字，番、棸、蹶、楀皆氏，厲王淫於色，七子皆用，后嬖寵方熾之時，並處位，言妻黨盛，女謁行之甚也，敵夫曰妻。司徒之職掌天下土地之圖、人民之數，冢宰掌建邦之六典，皆卿也，膳夫，上士也，掌王之飲食膳羞，內史，中大夫也，掌爵祿廢置、殺生予奪之法，趣馬，中士也，掌王馬之政，師氏，亦中大夫也，掌司朝得失之事，六人之中，雖官有尊卑，權寵相連，朋黨於朝，是以疾焉。皇父則為之端首，兼擅群職，故但目以卿士云。}

\begin{quoting}棸 \texttt{zōu}，齊詩作掫。楀 \texttt{jǔ}。\end{quoting}

\textbf{抑此皇父，豈曰不時。胡為我作，不即我謀。徹我牆屋，田卒汙萊。}{\footnotesize 時，是也。下則汙，高則萊。箋云抑之言噫，噫是皇父，疾而呼之，女豈曰我所為不是乎，言其不自知惡也，女何為役作我，不先就與我謀，使我得遷徙，乃反徹毀我牆屋，令我不得趨農，田卒為汙萊乎，此皇父所築邑人之怨辭。}\textbf{曰予不戕，禮則然矣。}{\footnotesize 箋云戕，殘也，言皇父既不自知不是，反云我不殘敗女田業，禮，下供上役，其道當然，言文過也。}

\begin{quoting}\textbf{馬瑞辰}時當讀如「使民以時」之時。\textbf{陳奐}此謂田盡不治則下者積水，高者薉草矣。\end{quoting}

\textbf{皇父孔聖，作都于向。擇三有事，亶侯多藏。}{\footnotesize 皇父甚自謂聖。向，邑也。擇三有事，有司，國之三卿，信維貪淫多藏之人也。箋云專權足己，自比聖人，作都立三卿，皆取聚斂之臣，言不知厭也。禮，畿內諸侯二卿。}\textbf{不憖遺一老，俾守我王。}{\footnotesize 箋云憖者，心不欲自強之辭也，言盡將舊在位之人與之皆去，無留衛王。}\textbf{擇有車馬，以居徂向。}{\footnotesize 箋云又擇民之富有車馬者，以往居于向也。}

\begin{quoting}周禮載師鄭注「家邑，大夫之采地，小都，卿之采地，大都，公之采地」。孔疏「三卿者，依周制而言，謂立司徒兼冢宰之事，立司馬兼宗伯之事，立司空兼司寇之事」。亶 \texttt{dǎn}，信、確實。侯，維、是。憖 \texttt{yìn}，願、肯。\textbf{于省吾}以居徂向即徂向以居，特倒文以與藏、王為韻耳。\end{quoting}

\textbf{黽勉從事，不敢告勞。}{\footnotesize 箋云詩人賢者見時如是，自勉以從王事，雖勞不敢自謂勞，畏刑罰也。}\textbf{無罪無辜，讒口嚻嚻。}{\footnotesize 箋云嚻嚻，眾多貌。時人非有辜罪，其被讒口見椓譖嚻嚻然。}\textbf{下民之孽，匪降自天。噂沓背憎，職競由人。}{\footnotesize 噂，猶噂噂，沓，猶沓沓。職，主也。箋云孽，妖孽，謂相為災害也。下民有此害，非從天隋也。噂噂沓沓，相對談語，背則相憎，逐為此者，主由人也。}

\begin{quoting}嚻 \texttt{áo}。噂沓 \texttt{zǔn tà}，聚則相合，與背憎相對。\textbf{陳奐}由人與自天對文，職競由人，言不從天降，而主從人之競為惡也。\end{quoting}

\textbf{悠悠我里，亦孔之痗。}{\footnotesize 悠悠，憂也。里，病也。痗，病也。箋云里，居也。悠悠乎，我居今之世亦甚困病。}\textbf{四方有羨，我獨居憂。}{\footnotesize 羨，餘也。箋云四方之人盡有饒餘，我獨居此而憂。}\textbf{民莫不逸，我獨不敢休。}{\footnotesize 箋云逸，逸豫也。}\textbf{天命不徹，我不敢傚我友自逸。}{\footnotesize 徹，道也。親屬之臣，心不能已。箋云不道者，言王不循天之政教。}

\begin{quoting}里，同悝 \texttt{kuī}，爾雅釋詁「悝，憂也」。居，語詞。\textbf{陳奐}爾雅釋訓「不遹 \texttt{yù}、不蹟、不徹，不道也」，傳釋徹為道正本爾雅，天命不道，謂天之令不循道而行，遂有日食震電之變。\textbf{姚際恆}我友自逸，皆指七子輩也。\end{quoting}

\section{雨無正}

%{\footnotesize 七章、二章章十句、二章章八句、三章章六句}

\textbf{雨無正，大夫刺幽王也。雨自上下者也，眾多如雨，而非所以為政也。}{\footnotesize 亦當為刺厲王。王之所下教令甚多而無正也。}

\begin{quoting}呂祖謙東塾讀詩記引董氏曰韓詩作雨無極，正大夫刺幽王也，章句曰「無，眾也」，書曰「庶草繁蕪」，說文曰「蕪，豐也」，則雨眾多者，其為政令不得一也，故為正大夫之刺。\end{quoting}

\textbf{浩浩昊天，不駿其德。降喪饑饉，斬伐四國。}{\footnotesize 駿，長也。穀不熟曰饑，蔬不熟曰饉。箋云此言王不能繼長昊天之德，至使昊天下此死喪饑饉之災，而天下諸侯於是更相侵伐。}\textbf{昊天疾威，弗慮弗圖。}{\footnotesize 箋云慮、圖皆謀也。王既不駿昊天之德，今昊天又疾其政，以刑罰威恐天下而不慮不圖。}\textbf{舍彼有罪，既伏其辜。若此無罪，淪胥以鋪。}{\footnotesize 舍除、淪率也。箋云胥相、鋪徧也。言王使此無罪者見牽率相引而徧得罪也。}

\begin{quoting}\textbf{馬瑞辰}廣雅「暴，疾也」，疾、威二字平列，朱子集傳云「疾威猶言暴虐」是也。\textbf{經義述聞}伏者，藏也、隱也，凡戮有罪者，當聲其罪而誅之，今王之舍彼有罪也，則既隱藏其罪而不之發矣，蓋惟其欲舍有罪之人，是以匿其罪狀耳。鋪，韓詩作痡，病也、痛也。\end{quoting}

\textbf{周宗既滅，靡所止戾。}{\footnotesize 戾，定也。箋云周宗，鎬京也。是時諸侯不朝王，民不堪命，王流于彘，無所安定也。}\textbf{正大夫離居，莫知我勩。}{\footnotesize 勩，勞也。箋云正，長也。長官之大夫於王流于彘而皆散處，無復知我民之見罷勞也。}\textbf{三事大夫，莫肯夙夜。邦君諸侯，莫肯朝夕。}{\footnotesize 箋云王流在外，三公及諸侯隨王而行者皆無君臣之禮，不肯晨夜朝莫省王也。}\textbf{庶曰式臧，覆出為惡。}{\footnotesize 覆，反也。箋云人見王之失所，庶幾其自改悔而用善人，反出教令，復為惡也。}

\begin{quoting}周宗，馬瑞辰以為當是「宗周」誤倒，左傳昭十六年引詩正作宗周。勩 \texttt{yì}，昭十六年引詩作肄，杜注「肄，勞也」。\textbf{陳奐}三公大夫，言內也，邦君諸侯，言外也。爾雅「庶，幸也」，表希望。\end{quoting}

\textbf{如何昊天，辟言不信。如彼行邁，則靡所臻。}{\footnotesize 辟，法也。箋云如何乎昊天，痛而愬之也，為陳法度之言不信之也，我之言不見信，如行而無所至也。}\textbf{凡百君子，各敬爾身。胡不相畏，不畏于天。}{\footnotesize 箋云凡百君子，謂眾在位者，各敬慎女之身，正君臣之禮，何為上下不相畏乎，上下不相畏者，是不畏于天者也。}

\textbf{戎成不退，飢成不遂。曾我暬御，憯憯日瘁。}{\footnotesize 戎兵、遂安也。暬御，侍御也。瘁，病也。箋云兵成而不退，謂王見流于彘，無御止之者，飢成而不安，謂王在彘乏於飲食之蓄，無輸粟歸餼者，此二者曾但侍御左右小臣憯憯憂之，大臣無念之者。}\textbf{凡百君子，莫肯用訊。聽言則答，譖言則退。}{\footnotesize 以言進退人也。箋云訊，告也，眾在位者無肯用此相告語者，言不憂王之事也。答，猶距也。有可聽用之言，則共以辭距而違之，有譖毀之言，則共為排退之，群臣並為不忠，惡直醜正。}

\begin{quoting}\textbf{陳奐}楚語「居寢有暬御之箴」，韋注云「暬 \texttt{xiè}，近也」。憯憯 \texttt{cǎn}，唐石經作慘慘，憂傷貌。戴震「訊乃誶 \texttt{suì} 字轉寫之譌，誶吿，訊問，聲義不相通借」，魯詩正作誶。\textbf{馬瑞辰}廣韻「憯，毀也」，毀猶謗也，古以諫言為誹謗，故堯有誹謗之木，憯言即諫言也。\end{quoting}

\textbf{哀哉不能言，匪舌是出，維躬是瘁。}{\footnotesize 哀賢人不得言，不得出是舌也。箋云瘁，病也。不能言，言之拙也。言非可出於舌，其身旋見困病。}\textbf{哿矣能言，巧言如流，俾躬處休。}{\footnotesize 哿，可也，可矣，世所謂能言也，巧言從俗，如水轉流。箋云巧，猶善也，謂以事類風切剴微之言，如水之流，忽然而過，故不悖遻，使身居安休休然。亂世之言，順說為上。}

\textbf{維曰于仕，孔棘且殆。云不可使，得罪于天子。亦云可使，怨及朋友。}{\footnotesize 于，往也。箋云棘，急也。不可使者，不正不從也，可使者，雖不正從也。居今衰亂之世，云往仕乎，甚急迮且危，急迮且危，以此二者也。}

\textbf{謂爾遷于王都，曰予未有室家。}{\footnotesize 賢者不肯遷于王都也。箋云王流于彘，正大夫離居，同姓之臣從王，思其友而呼之，謂曰「女今可遷居王都」，謂彘也，其友辭之云「我未有室家於王都可居也」。}\textbf{鼠思泣血，無言不疾。}{\footnotesize 無聲曰泣血。無所言而不見疾也。箋云鼠，憂也。既辭之以無室家，為其意恨，又患不能距止之，故云我憂思泣血，欲遷王都見女，今我無一言而不道疾者，言己方困於病，故未能也。}\textbf{昔爾出居，誰從作爾室。}{\footnotesize 遭亂世，義不得去，思其友而不肯反者也。箋云往始離居之時，誰隨為女作室，女猶自作之爾，今反以無室家距我，恨之辭。}

\begin{quoting}思，語詞。疾，通嫉。\end{quoting}

\section{小旻}

%{\footnotesize 六章、三章章八句、三章章七句}

\textbf{小旻，大夫刺幽王也。}{\footnotesize 所刺列於十月之交、雨無正為小，故曰小旻。亦當為刺厲王。}

\begin{quoting}\textbf{蘇轍}小旻、小宛、小弁、小明四詩皆以小名篇，所以別其為小雅也，其在小雅者謂之小，故其在大雅者謂之召旻、大明，獨宛、弁闕焉。\end{quoting}

\textbf{旻天疾威，敷于下土。}{\footnotesize 敷，布也。箋云旻天之德，疾王者以刑罰威恐萬民，其政教乃布於下土，言天下徧知。}\textbf{謀猶回遹，何日斯沮。}{\footnotesize 回邪、遹辟、沮壞也。箋云猶道、沮止也。今王謀為政之道，回辟不循旻天之德已甚矣，心猶不悛，何日此惡將止。}\textbf{謀臧不從，不臧覆用。我視謀猶，亦孔之邛。}{\footnotesize 邛，病也。箋云臧，善也，謀之善者不從，其不善者反用之，我視王謀為政之道，亦甚病天下。}

\begin{quoting}猶、猷古通，爾雅釋詁「猷，謀也」。\end{quoting}

\textbf{潝潝訿訿，亦孔之哀。}{\footnotesize 潝潝然患其上，訿訿然思不稱乎上。箋云臣不事君，亂之階也，甚可哀也。}\textbf{謀之其臧，則具是違。謀之不臧，則具是依。我視謀猶，伊于胡厎。}{\footnotesize 箋云于往、厎至也。謀之善者俱背違之，其不善者依就之，我視今君臣之謀道，往行之將何所至乎，言必至於亂。}

\begin{quoting}\textbf{方玉潤}引曹氏粹中曰潝潝 \texttt{xī} 然相和者，黨同而無公是，訿訿 \texttt{zǐ} 然相毀者，伐異而無公非。韓詩潝作翕，魯詩訿作呰。\end{quoting}

\textbf{我龜既厭，不我告猶。}{\footnotesize 猶，道也。箋云猶，圖也。卜筮數而瀆龜，龜靈厭之，不復告其所圖之吉凶，言雖得兆，占繇不中。}\textbf{謀夫孔多，是用不集。}{\footnotesize 集，就也。箋云謀事者眾而非賢者，是非相奪，莫適可從，故所為不成。}\textbf{發言盈庭，誰敢執其咎。}{\footnotesize 謀人之國，國危則死之，古之道也。箋云謀事者眾，訩訩滿庭而無敢決當是非，事若不成，誰云己當其咎責者，言小人爭知而讓過。}\textbf{如匪行邁謀，是用不得于道。}{\footnotesize 箋云匪，非也。君臣之謀事如此，與不行而坐圖遠近，是於道路無進於跬步何以異乎。}

\begin{quoting}左傳襄八年引末二句，杜注「匪，彼也，行邁謀，謀于路人也，不得于道，眾無適從也」。\end{quoting}

\textbf{哀哉為猶，匪先民是程，匪大猶是經。維邇言是聽，維邇言是爭。}{\footnotesize 古曰在昔，昔曰先民。程法、經常、猶道、邇近也。爭為近言。箋云哀哉，今之君臣謀事，不用古人之法，不循大道之常，而徒聽順近言之同者，爭近言之異者，言見動軔則泥陷，不至於遠也。}\textbf{如彼築室于道謀，是用不潰于成。}{\footnotesize 潰，遂也。箋云如當路築室，得人而與之謀所為，路人之意不同，故不得遂成也。}

\begin{quoting}\textbf{馬瑞辰}經，朱彬謂當訓行，是也，孟子「經德不回」，趙注「經，行也」，匪大猶是經，猶云匪大道是遵循耳。\end{quoting}

\textbf{國雖靡止，或聖或否。民雖靡膴，或哲或謀，或肅或艾。}{\footnotesize 靡止，言小也。人有通聖者，有不能者，亦有明哲者，有聦謀者。艾，治也。有恭肅者，有治理者。箋云靡無、止禮、膴法也。言天下諸侯今雖無禮，其心性猶有通聖者、有賢者，民雖無法，其心性猶有知者、有謀者、有肅者、有艾者，王何不擇焉，置之於位而任之為治乎，書曰「睿作聖，明作哲，聦作謀，恭作肅，從作乂」，詩人之意，欲王敬用五事，以明天道，故云然。}\textbf{如彼泉流，無淪胥以敗。}{\footnotesize 箋云淪，率也。王之為政當如源泉之流，行則清，無相牽率為惡，以自濁敗。}

\begin{quoting}\textbf{馬瑞辰}傳以靡止為小，則止宜訓大矣，抑詩「淑慎爾止」，傳「止，至也」，爾雅「晊，大也」，釋文「晊，本又作至」，易「至哉坤元」猶言「大哉乾元」也，止與至同義，至為大，則止亦為大矣。靡膴，釋文引韓詩作「靡腜，猶無幾何」。\end{quoting}

\textbf{不敢暴虎，不敢馮河。人知其一，莫知其他。}{\footnotesize 馮，陵也。徒涉曰馮河，徒搏曰暴虎。一，非也。他，不敬小人之危殆也。箋云人皆知暴虎、馮河立至之害，而無知當畏慎小人能危亡也。}\textbf{戰戰兢兢，}{\footnotesize 戰戰，恐也。兢兢，戒也。}\textbf{如臨深淵，}{\footnotesize 恐隊也。}\textbf{如履薄冰。}{\footnotesize 恐陷也。}

\section{小宛}

%{\footnotesize 六章、章六句}

\textbf{小宛，大夫刺幽王也。}{\footnotesize 亦當為刺厲王。}

\begin{quoting}\textbf{朱熹}此大夫遭時之亂，而兄弟相戒以免禍之詩。國語晉語「秦伯賦鳩飛」，韋注以鳩飛即小宛。\end{quoting}

\textbf{宛彼鳴鳩，翰飛戾天。}{\footnotesize 興也。宛，小貌。鳴鳩，鶻鵰。翰高、戾至也。行小人之道，責高明之功，終不可得。}\textbf{我心憂傷，念昔先人。}{\footnotesize 先人，文武也。}\textbf{明發不寐，有懷二人。}{\footnotesize 明發，發夕至明。}

\begin{quoting}\textbf{馬瑞辰}戾者，厲之假借，文選卷一李善注引韓詩作翰飛厲天，云「厲，附也」，厲天，猶俗云摩天耳。明、發二字同義，醒也，賈誼新書先醒篇「辟猶俱醉而獨先發也」，漢書鄒陽傳「發悟于心」，晏子「景公飲酒三日而後發」，廣雅釋詁「明、覺，發也」。\end{quoting}

\textbf{人之齊聖，飲酒溫克。}{\footnotesize 齊正、克勝也。箋云中正通知之人，飲酒雖醉，猶能溫藉自持以勝。}\textbf{彼昬不知，壹醉日富。}{\footnotesize 醉日而富矣。箋云童昏無知之人，飲酒一醉，自謂日益富，夸淫自恣，以財驕人。}\textbf{各敬爾儀，天命不又。}{\footnotesize 又，復也。箋云今女君臣各敬慎威儀，天命所去，不復來也。}

\begin{quoting}爾雅釋言「疾、齊，壯也」，郭注「壯，壯事，謂速也」，史記五帝紀「幼而徇齊」。溫，同蘊，蘊藉，含蓄。壹，語首助詞。敬，同警。\end{quoting}

\textbf{中原有菽，庶民采之。}{\footnotesize 中原，原中也。菽，藿也，力采者則得之。箋云藿生原中，非有主也，以喻王位無常家也，勤於德者則得之。}\textbf{螟蛉有子，蜾蠃負之。}{\footnotesize 螟蛉，桑蟲也。蜾蠃，蒲盧也。負，持也。箋云蒲盧取桑蟲之子負持而去，煦嫗養之，以成其子，喻有萬民不能治，則能治者將得之。}\textbf{敎誨爾子，式穀似之。}{\footnotesize 箋云式用、穀善也。今有教誨女之萬民用善道者，亦似蒲盧，言將得而子也。}

\begin{quoting}\textbf{馬瑞辰}戰國策言韓地民之所食，大抵豆飯藿羹，藿對豆言，是為豆葉，文選李善注引說文「藿，豆之葉也」，詩但言菽，傳知其不為豆而為藿者，蓋因豆皆有主，惟葉任人采，其主不禁。蜾蠃 \texttt{guǒ luǒ}，寄生蜂，其取幼蟲實為捕食耳。似，同嗣。\end{quoting}

\textbf{題彼脊令，載飛載鳴。}{\footnotesize 題，視也。脊令不能自舍，君子有取節爾。箋云題之為言視睇也，載之言則也，則飛則鳴，翼也口也，不有止息。}\textbf{我日斯邁，而月斯征。}{\footnotesize 箋云我，我王也。邁、征皆行也。王日此行，謂日視朝也，而月此行，謂月視朔也，先王制此禮，使君與群臣議政事，日有所決，月有所行，亦無時止息。}\textbf{夙興夜寐，毋忝爾所生。}{\footnotesize 忝，辱也。}

\begin{quoting}題，同𧡰，魯詩作相，均為視義。古以脊令比於兄弟，脊令飛鳴，喻兄弟遠行。爾所生，謂父母也。\end{quoting}

\textbf{交交桑扈，率場啄粟。}{\footnotesize 交交，小貌。桑扈，竊脂也。言上為亂政而求下之治，終不可得也。箋云竊脂肉食，今無肉而循場啄粟，失其天性，不能以自活。}\textbf{哀我填寡，宜岸宜獄。握粟出卜，自何能穀。}{\footnotesize 填盡、岸訟也。箋云仍得曰宜。自從、穀生也。可哀哉，我窮盡寡財之人仍有獄訟之事，無可以自救，但持粟行卜，求其勝負，從何能得生。}

\begin{quoting}填，釋文「韓詩作疹，疹，苦也」。宜，訓殆，左傳成二年「異哉，夫子有三軍之懼，又有桑中之喜，宜將竊妻以逃者也」，成六年「士貞伯曰，鄭伯其死乎，視流而行速，不安其位，宜不能久」。岸，釋文「韓詩作犴，云鄉亭之繫曰犴，朝廷曰獄」。握粟出卜，\textbf{馬瑞辰}此有二義，一謂以粟祀神，一謂以粟酬卜，說文「貞，卜問也，从卜，貝以為贄」，繫傳引詩握粟出卜云「古者求卜必用貝，握粟其至微者也」，今按二義本自相通，蓋始用糈米以享神，繼即以之酬卜」。\end{quoting}

\textbf{溫溫恭人，}{\footnotesize 溫溫，和柔貌。}\textbf{如集于木。}{\footnotesize 恐隊也。}\textbf{惴惴小心，如臨于谷。}{\footnotesize 恐隕也。}\textbf{戰戰兢兢，如履薄冰。}{\footnotesize 箋云衰亂之世，賢人君子雖無罪猶恐懼。}

\section{小弁}

%{\footnotesize 八章、章八句}

\textbf{小弁，刺幽王也。大子之傅作焉。}

\begin{quoting}漢今文學家以為宣王時尹吉甫之子伯奇所作，班固馮奉世傳讚「讒邪交亂，貞良被害，自古而然，故伯奇放流，屈原赴湘，小弁之詩作，離騷之辭興」，趙岐孟子章句「小弁，小雅之篇，伯奇之詩也，伯奇仁人而父虐之，故作小弁之詩」。\end{quoting}

\textbf{弁彼鸒斯，歸飛提提。}{\footnotesize 興也。弁，樂也。鸒，卑居，卑居，雅烏也。提提，群貌。箋云樂乎彼雅烏出食在野甚飽，群飛而歸提提然，興者，喻凡人之父子兄弟出入宮庭，相與飲食，亦提提然樂，傷今大子獨不。}\textbf{民莫不穀，我獨于罹。}{\footnotesize 幽王取申女，生大子宜咎，又說褒姒，生子伯服，立以為后，而放宜咎，將殺之。箋云穀養、于曰、罹憂也。天下之人無不父子相養者，我大子獨不然，曰以憂也。}\textbf{何辜于天，我罪伊何。}{\footnotesize 舜之怨慕，日號泣于旻天、于父母。}\textbf{心之憂矣，云如之何。}

\begin{quoting}弁 \texttt{pán}。斯，語詞。提提 \texttt{shí}。\end{quoting}

\textbf{踧踧周道，鞫為茂草。}{\footnotesize 踧踧，平易也。周道，周室之通道。鞫，窮也。箋云此喻幽王信褒姒之讒，亂其德政，使不通於四方。}\textbf{我心憂傷，惄焉如擣。假寐永歎，維憂用老。心之憂矣，疢如疾首。}{\footnotesize 惄，思也。擣，心疾也。箋云不脫冠衣而寐曰假寐。疢，猶病者也。}

\begin{quoting}踧踧 \texttt{dì}。鞫 \texttt{jū}，\textbf{陳奐}通達之大道，其平易踧踧然，今為茂草所塞。疢 \texttt{chèn}，本義為熱病。\end{quoting}

\textbf{維桑與梓，必恭敬止。}{\footnotesize 父之所樹，己尚不敢不恭敬。}\textbf{靡瞻匪父，靡依匪母。不屬于毛，不罹于裏。}{\footnotesize 毛在外陽，以言父，裏在內陰，以言母。箋云此言人無不瞻仰其父取法則者，無不依恃其母以長大者，今我獨不得父皮膚之氣乎，獨不處母之胞胎乎，何曾無恩於我。}\textbf{天之生我，我辰安在。}{\footnotesize 辰，時也。箋云此言我生所值之辰安所在乎，謂六物之吉凶。}

\begin{quoting}\textbf{馬瑞辰}懷父母，覩其樹因思其人也，至後世以桑梓為故里之稱。罹，同麗，附也。\end{quoting}

\textbf{菀彼柳斯，鳴蜩嘒嘒。有漼者淵，萑葦淠淠。}{\footnotesize 蜩，蟬也。嘒嘒，聲也。漼，深貌。淠淠，眾也。箋云柳木茂盛則多蟬，淵深而旁生萑葦，言大者之旁無所不容。}\textbf{譬彼舟流，不知所屆。}{\footnotesize 箋云屆，至也。言今大子不為王及后所容而見放逐，狀如舟之流行，無制之者，不知終所至也。}\textbf{心之憂矣，不遑假寐。}{\footnotesize 箋云遑，暇也。}

\begin{quoting}菀 \texttt{wǎn}，菀柳傳「茂木也」，說文段注「假借為鬱字」。漼 \texttt{cuǐ}。淠淠 \texttt{pèi}。\end{quoting}

\textbf{鹿斯之奔，維足伎伎。雉之朝雊，尚求其雌。}{\footnotesize 伎伎，舒貌，謂鹿之奔走，其足伎伎然舒也。箋云雊，雉鳴也。尚，猶也。鹿之奔走，其勢宜疾，而足伎伎然舒，留其群也，雉之鳴猶知求其雌，今大子之放棄，其妃匹不得與之去，又鳥獸之不如也。}\textbf{譬彼壞木，疾用無枝。}{\footnotesize 壞，瘣也，謂傷病也。箋云大子放逐而不得生子，猶內傷病之，木內有疾，故無枝也。}\textbf{心之憂矣，寧莫之知。}{\footnotesize 箋云寧，猶曾也。}

\begin{quoting}斯，語詞。\textbf{馬瑞辰}伎伎實速行之貌，詩言維足伎伎，蓋言鹿善從其群，見前有鹿則飛行以奔之，與雉求其雌取興正同。雊 \texttt{gòu}。瘣 \texttt{huì}。\end{quoting}

\textbf{相彼投兔，尚或先之。行有死人，尚或墐之。}{\footnotesize 墐，路冢也。箋云相視、投掩、行道也。視彼人將掩兔，尚有先驅走之者，道中有死人，尚有覆掩之成其墐者，言此所不知，其心不忍。}\textbf{君子秉心，維其忍之。}{\footnotesize 箋云君子，斥幽王也。秉，執也。言王之執心，不如彼二人。}\textbf{心之憂矣，涕既隕之。}{\footnotesize 隕，隊也。}

\textbf{君子信讒，如或醻之。}{\footnotesize 箋云醻，旅醻也，如醻之者，謂受而行之。}\textbf{君子不惠，不舒究之。}{\footnotesize 箋云惠愛、究謀也。王不愛大子，故聞讒言則放之，不舒謀也。}\textbf{伐木掎矣，析薪杝矣。}{\footnotesize 伐木者掎其巔，析薪者隨其理。箋云掎其巔者，不欲妄踣之，杝謂觀其理也，必隨其理者，不欲妄挫折之，以言今王之遇大子，不如伐木析薪也。}\textbf{舍彼有罪，予之佗矣。}{\footnotesize 佗，加也。箋云予，我也。舍褒姒讒言之罪，而妄加我大子。}

\begin{quoting}醻，同酬。杝，說文「讀若他」，掎、杝、佗三字為韻。\end{quoting}

\textbf{莫高匪山，莫浚匪泉。}{\footnotesize 浚，深也。箋云山高矣，人登其巔，泉深矣，人入其淵，以言人無所不至，雖辟逃之，猶有默存者焉。}\textbf{君子無易由言，耳屬于垣。}{\footnotesize 箋云由，用也。王無輕用讒人之言，人將有屬耳於壁而聽之者，知王有所受之，知王心之不正也。}\textbf{無逝我梁，無發我笱。}{\footnotesize 箋云逝，之也，之人梁，發人笱，此必有盜魚之罪，以言褒姒淫色來嬖於王，盜我大子母子之寵。}\textbf{我躬不閱，遑恤我後。}{\footnotesize 念父，孝也。高子曰「小弁，小人之詩也」，孟子曰「何以言之」，曰「怨乎」，孟子曰「固哉夫高叟之為詩也，有越人於此，關弓而射我，我則談笑而道之，無他，踈之也，兄弟關弓而射我，我則垂涕泣而道之，無他，戚之也，然則小弁之怨，親親也，親親，仁也，固哉夫高叟之為詩」，曰「凱風何以不怨」，曰「凱風，親之過小者也，小弁，親之過大者也，親之過大而不怨，是愈踈也，親之過小而怨，是不可磯也，愈踈，不孝也，不可磯，亦不孝也，孔子曰『舜其至孝矣，五十而慕』」。箋云念父，孝也，大子念王將受讒言不止，我死之後，懼復有被讒者，無如之何，故自決云「我身尚不能自容，何暇乃憂我死之後也」。}

\begin{quoting}爾雅釋詁「繇，於也」，繇、由古通用。\textbf{胡承珙}山高泉深莫能窮測也，以喻人心之險猶山川，君子苟輕易其言，耳屬者必將迎合風旨而交構其間矣。\end{quoting}

\section{巧言}

%{\footnotesize 六章、章八句}

\textbf{巧言，刺幽王也。大夫傷於讒，故作是詩也。}

\begin{quoting}\textbf{胡承珙}詩以悠悠昊天發端，而取五章之巧言名篇，蓋讒人之言非巧不入，詩人所深惡也。詩言亂者凡十，言君子者七。\end{quoting}

\textbf{悠悠昊天，曰父母且。無罪無辜，亂如此幠。}{\footnotesize 幠，大也。箋云悠悠，思也。幠，敖也。我憂思乎昊天，愬王也，始者言其且為民之父母，今乃刑殺無罪無辜之人，為亂如此，甚敖慢無法度也。}\textbf{昊天已威，予慎無罪。昊天大幠，予慎無辜。}{\footnotesize 威畏、慎誠也。箋云已、泰皆言甚也。昊天乎，王甚可畏，王甚敖慢，我誠無罪而罪我。}

\begin{quoting}曰，同聿，發語詞。且 \texttt{jū}，語詞。幠 \texttt{hū}，本義為覆，引申為大，又為傲慢。\end{quoting}

\textbf{亂之初生，僭始既涵。}{\footnotesize 僭數、涵容也。箋云僭，不信也。既盡、涵同也。王之初生亂萌，群臣之言，不信與信，盡同之不別也。}\textbf{亂之又生，君子信讒。}{\footnotesize 箋云君子，斥在位者也。在位者信讒人之言，是復亂之所生。}\textbf{君子如怒，亂庶遄沮。}{\footnotesize 遄疾、沮止也。箋云君子見讒人如怒責之，則此亂庶幾可疾止也。}\textbf{君子如祉，亂庶遄已。}{\footnotesize 祉，福也。箋云福者，福賢者，謂爵祿之也，如此則亂亦庶幾可疾止也。}

\begin{quoting}僭，同譖，說文「譖，愬也」。\textbf{陳奐}福亦喜也，遄已猶遄沮也。\end{quoting}

\textbf{君子屢盟，亂是用長。}{\footnotesize 凡國有疑，會同則用盟而相要也。箋云屢，數也。盟之所以數者，由世衰亂多相背違。時見曰會，殷見曰同，非此時而盟謂之數。}\textbf{君子信盜，亂是用暴。}{\footnotesize 盜，逃也。箋云盜，謂小人也，春秋傳曰「賤者窮諸盜」。}\textbf{盜言孔甘，亂是用餤。}{\footnotesize 餤，進也。}\textbf{匪其止共，維王之邛。}{\footnotesize 箋云邛，病也。小人好為讒佞，既不共其職事，又為王作病。}

\begin{quoting}餤 \texttt{tán}，本義為進食，引申為加劇。\end{quoting}

\textbf{奕奕寢廟，君子作之。秩秩大猷，聖人莫之。他人有心，予忖度之。躍躍毚兔，遇犬獲之。}{\footnotesize 奕奕，大貌。秩秩，進知也。莫，謀也。毚兔，狡兔也。箋云此四事者，言各有所能也，因己能忖度讒人之心，故列道之爾。猷，道也，大道，治國之禮法。遇犬，犬之馴者，謂田犬也。}

\begin{quoting}莫，齊詩作謨。躍躍 \texttt{tì}，三家詩作趯趯。毚 \texttt{chán}。\end{quoting}

\textbf{荏染柔木，君子樹之。往來行言，心焉數之。}{\footnotesize 荏染，柔意也。柔木，椅桐梓漆也。箋云此言君子樹善木，如人心思數善言而出之，善言者，往亦可行，來亦可行，於彼亦可，於己亦可，是之謂行也。}\textbf{蛇蛇碩言，出自口矣。}{\footnotesize 蛇蛇，淺意也。箋云碩，大也，大言者，言不顧其行，徒從口出，非由心也。}\textbf{巧言如簧，顏之厚矣。}{\footnotesize 箋云顏之厚者，出言虛偽而不知慚於人。}

\begin{quoting}行言，道上流言也。\textbf{王先謙}樹木必由我心擇而取之，行言亦必由我心審而出之，非可苟也。\textbf{馬瑞辰}蛇蛇 \texttt{yí}，即訑訑之假借，廣雅「訑，欺也」，玉篇「訑，詭言也」，蛇蛇蓋大言欺世之貌。\end{quoting}

\textbf{彼何人斯，居河之麋。}{\footnotesize 水草交謂之麋。箋云何人者，斥讒人也，賤而惡之，故曰何人。}\textbf{無拳無勇，職為亂階。}{\footnotesize 拳，力也。箋云言無力勇者，謂易誅除也。職，主也。此人主為亂作階，言亂由之來也。}\textbf{既微且尰，爾勇伊何。}{\footnotesize 骭瘍為微，腫足為尰。箋云此人居下濕之地，故生微腫之疾，人憎惡之，故言女勇伊何，何所能也。}\textbf{為猶將多，爾居徒幾何。}{\footnotesize 箋云猶謀、將大也。女作讒佞之謀大多，女所與居之眾幾何人，傃能然乎。}

\begin{quoting}麋，齊詩作湄，爾雅「水草交為湄」，為傳所本。拳，同捲。微，同癓。骭 \texttt{gàn}，小腿。\textbf{馬瑞辰}為猶將多，言其為欺詐且多也。居，語詞。釋文「傃，音素」，平素。\end{quoting}

\section{何人斯}

%{\footnotesize 八章、章六句}

\textbf{何人斯，蘇公刺暴公也。暴公為卿士而譖蘇公焉，故蘇公作是詩以絕之。}{\footnotesize 暴也、蘇也皆畿內國名也。}

\textbf{彼何人斯，其心孔艱。胡逝我梁，不入我門。}{\footnotesize 箋云孔甚、艱難、逝之也。梁，魚梁也，在蘇國之門外。彼何人乎，謂與暴公俱見於王者也，其持心甚難知，言其性堅固，似不妄也，暴公譖己之時，女與之乎，今過我國，何故近之我梁而不入見我乎，疑其與之而未察，斥其姓名為大切，故言何人。}\textbf{伊誰云從，維暴之云。}{\footnotesize 云，言也。箋云譖我者是言從誰生乎，乃暴公之所言也。由己情而本之，以解何人意。}

\textbf{二人從行，誰為此禍。胡逝我梁，不入唁我。}{\footnotesize 箋云二人者，謂暴公與其侶也，女相隨而行見王，誰作我是禍乎，時蘇公以得譴讓也，女即不為，何故近之我梁而不入弔唁我乎。}\textbf{始者不如今，云不我可。}{\footnotesize 箋云女始者於我甚厚，不如今日也，今日云我所行有何不可者乎，何更於己薄也。}

\begin{quoting}可，同哿，嘉好之義。\end{quoting}

\textbf{彼何人斯，胡逝我陳。我聞其聲，不見其身。}{\footnotesize 陳，堂塗也。箋云堂塗者，公館之堂塗也，女即不為，何故近之我館庭，使我得聞女之音聲，不得睹女之身乎。}\textbf{不愧于人，不畏于天。}{\footnotesize 箋云女今不入唁我，何所愧畏乎，皆疑之未察之辭。}

\begin{quoting}爾雅釋宮「堂塗謂之陳」，孫炎注「堂下至門之徑」。\textbf{胡承珙}凡通問皆可謂之聲，聞其聲不見其身者，蓋通問而不請見也。\end{quoting}

\textbf{彼何人斯，其為飄風。胡不自北，胡不自南。胡逝我梁，祇攪我心。}{\footnotesize 飄風，暴起之風。攪，亂也。箋云祇，適也。何人乎，女行來而去疾如飄風，不欲入見我，何不乃從我國之南，不則乃從我國之北，何近之我梁，適亂我之心，使我疑女。}

\textbf{爾之安行，亦不遑舍。爾之亟行，遑脂爾車。壹者之來，云何其盱。}{\footnotesize 箋云遑暇、亟疾、盱病也。女可安行乎，則何不暇舍息乎，女當疾行乎，則又何暇脂女車乎，極其情，求其意，終不得一者之來見我，於女亦何病乎。}

\begin{quoting}\textbf{陳奐}壹者猶言乃者，乃者謂曩日也。\end{quoting}

\textbf{爾還而入，我心易也。還而不入，否難知也。壹者之來，俾我祇也。}{\footnotesize 易說、祇病也。箋云還，行反也。否，不通也。祇，安也。女行反入見我，我則解說也，反又不入見我，則我與女情不通，女與於譖我與不，復難知也，一者之來見我，我則知之，是使我心安也。}

\begin{quoting}易，通懌，喜悅，\textbf{陳奐}釋文引韓詩作施，施，善也。否，語詞。祇，通疧，痛苦。\end{quoting}

\textbf{伯氏吹壎，仲氏吹篪。}{\footnotesize 土曰壎，竹曰篪。箋云伯仲，喻兄弟也。我與女恩如兄弟，其相應和如壎篪，以言俱為王臣，宜相親愛。}\textbf{及爾如貫，諒不我知。出此三物，以詛爾斯。}{\footnotesize 三物，豕犬雞也，民不相信則盟詛之，君以豕，臣以犬，民以雞。箋云及與、諒信也。我與女俱為王臣，其相比次如物之在繩索之貫也，今女心誠信而我不知，且共出此三物，以詛女之此事，為其情之難知，己又不欲長怨，故設之以此言。}

\begin{quoting}篪 \texttt{chí}。\end{quoting}

\textbf{為鬼為蜮，則不可得。有靦面目，視人罔極。}{\footnotesize 蜮，短狐也。靦，姡也。箋云使女為鬼為蜮也，則女誠不可得見也，姡然有面目，女乃人也，人相視無有極時，終必與女相見。}\textbf{作此好歌，以極反側。}{\footnotesize 反側，不正直也。箋云好，猶善也。反側，輾轉也。作八章之歌，求女之情，女之情反側極於是也。}

\begin{quoting}靦 \texttt{tiǎn}。姡 \texttt{huó}。視，同示。\textbf{陳奐}書洪範云「無反無側，王道正直」，此傳義之所本。\end{quoting}

\section{巷伯}

%{\footnotesize 七章、四章章四句、一章五句、一章八句、一章六句}

\textbf{巷伯，刺幽王也。寺人傷於讒，故作是詩也。}{\footnotesize 巷伯，奄官。寺人，內小臣也。奄官上士四人，掌王后之命，於宮中為近，故謂之巷伯，與寺人之官相近。讒人譖寺人，寺人又傷其將及巷伯，故以名篇。}

\begin{quoting}\textbf{陳奐}周禮無巷伯之官，唯襄九年左傳「令司宮、巷伯儆宮」與此詩巷伯同，左傳以巷伯次司宮，猶周禮之寺人次內小臣，杜預云「巷伯即寺人」，當是賈服舊注，巷伯即經所謂寺人孟子也。\end{quoting}

\textbf{萋兮斐兮，成是貝錦。}{\footnotesize 興也。萋斐，文章相錯也。貝錦，錦文也。箋云錦文者，文如餘泉、餘蚳之貝文也。興者，喻讒人集作己過，以成於罪，猶女工之集采色以成錦文。}\textbf{彼譖人者，亦已大甚。}{\footnotesize 箋云大甚者，謂使己得重罪也。}

\textbf{哆兮侈兮，成是南箕。}{\footnotesize 哆，大貌。南箕，箕星也。侈之言是必有因也，斯人自謂辟嫌之不審也。昔者顏叔子獨處于室，鄰之嫠婦又獨處于室，夜，暴風雨至而室壞，婦人趨而至，顏叔子納之而使執燭，放乎旦而蒸盡，縮屋而繼之，自以為辟嫌之不審矣，若其審者，宜若魯人然，魯人有男子獨處于室，鄰之嫠婦又獨處于室，夜，暴風雨至而室壞，婦人趨而託之，男子閉戶而不納，婦人自牖與之言曰「子何為不納我乎」，男子曰「吾聞之也，男子不六十不閒居，今子幼，吾亦幼，不可以納子」，婦人曰「子何不若柳下惠然，嫗不逮門之女，國人不稱其亂」，男子曰「柳下惠固可，吾固不可，吾將以吾不可學柳下惠之可」，孔子曰「欲學柳下惠者，未有似於是也」。箋云箕星哆然，踵狹而舌廣，今讒人之因寺人之近嫌而成言其罪，猶因箕星之哆而侈大之。}\textbf{彼譖人者，誰適與謀。}{\footnotesize 箋云適，往也，誰往就女謀乎，怪其言多且巧。}

\begin{quoting}哆 \texttt{chǐ}，魯詩作誃，張口貌。\textbf{馬瑞辰}適，悦也。\end{quoting}

\textbf{緝緝翩翩，謀欲譖人。}{\footnotesize 緝緝，口舌聲。翩翩，往來貌。}\textbf{慎爾言也，謂爾不信。}{\footnotesize 箋云慎，誠也，女誠心而後言，王將謂女不信而不受，欲其誠者，惡其不誠也。}

\begin{quoting}緝緝 \texttt{qī}，三家詩作咠咠，\textbf{馬瑞辰}說文「咠，聶語也，聶，附耳私小語也」，緝緝即咠咠之假借，說文「諞，便，巧言也」，翩翩即諞諞之假借，詩言緝緝者，言之密也，翩翩者，言之巧也。\end{quoting}

\textbf{捷捷幡幡，謀欲譖言。}{\footnotesize 捷捷，猶緝緝也。幡幡，猶翩翩也。}\textbf{豈不爾受，既其女遷。}{\footnotesize 遷，去也。箋云遷之言訕也，王倉卒豈將不受女言乎，己則亦將復訕誹女。}

\textbf{驕人好好，勞人草草。}{\footnotesize 好好，喜也。草草，勞心也。箋云好好者，喜讒言之人也，草草者，憂將妄得罪也。}\textbf{蒼天蒼天，視彼驕人，矜此勞人。}

\begin{quoting}\textbf{陳奐}草讀為慅，假借字也，月出「勞心慅兮」，重言曰慅慅。\end{quoting}

\textbf{彼譖人者，誰適與謀。取彼譖人，投畀豺虎。豺虎不食，投畀有北。}{\footnotesize 投，棄也。北方寒涼而不毛。}\textbf{有北不受，投畀有昊。}{\footnotesize 昊，昊天也。箋云付與昊天，制其罪也。}

\textbf{楊園之道，猗于畝丘。}{\footnotesize 楊園，園名。猗，加也。畝丘，丘名。箋云欲之楊園之道，當先歷畝丘，以言此讒人欲譖大臣，故從近小者始。}\textbf{寺人孟子，作為此詩。凡百君子，敬而聽之。}{\footnotesize 寺人而曰孟子者，罪已定矣，而將踐刑作此詩也。箋云寺人，王之正內五人。作，起也，孟子起而為此詩，欲使眾在位者慎而知之。既言寺人，復自著孟子者，自傷將去此官也。}

\begin{quoting}敬，同儆，儆惕。\end{quoting}

%\begin{flushright}節南山之什十篇、七十九章、五百五十二句\end{flushright}