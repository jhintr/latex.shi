\chapter{假譎第二十七}

\subsection*{1}

\textbf{魏武少時，嘗與袁紹好為游俠，觀人新婚，因潛入主人園中，夜叫呼云：「有偷兒賊。」青廬中人皆出觀，魏武乃入，抽刃劫新婦與紹還出，失道，墜枳棘中，紹不能得動，復大叫云：「偷兒在此。」紹遑迫自擲出，遂以俱免。}{\footnotesize \textbf{曹瞞傳}曰操，小字阿瞞，少好譎詐，遊放無度。\textbf{孫盛雜語}云武王少好俠，放蕩不修行業，嘗私入常侍張讓宅中，讓乃手戟於庭，踰垣而出，有絕人力，故莫之能害也。}

\subsection*{2}

\textbf{魏武行役，失汲道，軍皆渴，乃令曰：「前有大梅林，饒子，甘酸，可以解渴。」士卒聞之，口皆出水，乘此得及前源。}

\subsection*{3}

\textbf{魏武常言：「人欲危己，己輒心動。」因語所親小人曰：「汝懷刃密來我側，我必說心動，執汝使行刑，汝但勿言其使，無他，當厚相報。」執者信焉，不以為懼，遂斬之，此人至死不知也，左右以為實，謀逆者挫氣矣。}{\footnotesize \textbf{曹瞞傳}曰操在軍，廩穀不足，私語主者曰「何如」，主者云「可以小斛足之」，操曰「善」，後軍中言操欺眾，操題其主者背以徇曰「行小斛，盜軍穀」，遂斬之，仍云「特當借汝死以厭眾心」，其變詐皆此類也。}

\subsection*{4}

\textbf{魏武常云：「我眠中不可妄近，近便斫人，亦不自覺，左右宜深慎此。」後陽眠，所幸一人竊以被覆之，因便斫殺，自爾每眠，左右莫敢近者。}

\subsection*{5}

\textbf{袁紹年少時，曾遣人夜以劍擲魏武，少下，不著，魏武揆之，其後來必高，因帖臥牀上，劍至果高。}{\footnotesize \textbf{按}袁、曹後由鼎跱，迹始攜貳，自斯以前，不聞讐隟，有何意故而剚之以劍也。}

\subsection*{6}

\textbf{王大將軍既為逆，頓軍姑孰，晉明帝以英武之才，猶相猜憚，乃著戎服，騎巴賨馬，齎一金馬鞭，陰察軍形勢，未至十餘里，有一客姥，居店賣食，帝過愒之，謂姥曰：「王敦舉兵圖逆，猜害忠良，朝廷駭懼，社稷是憂，故劬勞晨夕，用相覘察，恐形迹危露，或致狼狽，追迫之日，姥其匿之。」便與客姥馬鞭而去，行敦營帀而出，軍士覺，曰：「此非常人也。」敦臥心動，曰：「此必黃鬚鮮卑奴來。」命騎追之，已覺多許里，追士因問向姥：「不見一黃鬚人騎馬度此邪？」姥曰：「去已久矣，不可復及。」於是騎人息意而反。}{\footnotesize \textbf{異苑}曰帝躬往姑孰，敦時晝寢，卓然驚悟曰「營中有黃頭鮮卑奴來，何不縛取」，帝所生母荀氏，燕國人，故貌類焉。}

\subsection*{7}

\textbf{王右軍年裁十歲時，大將軍甚愛之，恆置帳中眠，大將軍嘗先出，右軍猶未起，須臾，錢鳳入，屏人論事，}{\footnotesize \textbf{晉陽秋}曰鳳，字世儀，吳嘉興尉子也，姦慝好利，為敦鎧曹參軍，知敦有不臣心，因進說，後敦敗，見誅。}\textbf{都忘右軍在帳中，便言逆節之謀，右軍覺，既聞所論，知無活理，乃陽吐汙頭面被褥，詐熟眠，敦論事造半，方憶右軍未起，相與大驚曰：「不得不除之。」及開帳，乃見吐唾從橫，信其實熟眠，於是得全，于時稱其有智。}{\footnotesize \textbf{按}諸書皆云王允之事，而此言羲之，疑謬。}

\subsection*{8}

\textbf{陶公自上流來，赴蘇峻之難，令誅庾公，謂必戮庾，可以謝峻，}{\footnotesize \textbf{晉陽秋}曰是時成帝在襁褓，太后臨朝，中書令庾亮以元舅輔政，欲以風軌格政，繩御四海，而峻擁兵近甸，為逋逃藪，亮圖召峻，王導、卞壺並不欲，亮曰「蘇峻豺狼，終為禍亂，晁錯所謂削亦反，不削亦反」，遂下優詔，以大司農徵之，峻怒曰「庾亮欲誘殺我也」，遂克京邑，平南溫嶠聞亂，號泣登舟，遣參軍王愆期推征西陶侃為盟主，俱赴京師，時亮敗績奔嶠，人皆尤而少之，嶠愈相崇重，分兵以配給之。}\textbf{庾欲奔竄，則不可，欲會，恐見執，進退無計，溫公勸庾詣陶，曰：「卿但遙拜，必無它，我為卿保之。」庾從溫言詣陶，至便拜，陶自起止之，曰：「庾元規何緣拜陶士衡？」畢，又降就下坐，陶又自要起同坐，坐定，庾乃引咎責躬，深相遜謝，陶不覺釋然。}

\subsection*{9}

\textbf{溫公喪婦，從姑劉氏，家值亂離散，唯有一女，甚有姿慧，姑以屬公覓婚，公密有自婚意，答云：「佳壻難得，但如嶠比云何？」姑云：「喪敗之餘，乞粗存活，便足慰吾餘年，何敢希汝比？」卻後少日，公報姑云：「已覓得婚處，門地粗可，壻身名宦，盡不減嶠。」因下玉鏡臺一枚，姑大喜，既婚，交禮，女以手披紗扇，撫掌大笑曰：「我固疑是老奴，果如所卜。」}{\footnotesize \textbf{按}溫氏譜「嶠初取高平李暅女，中取琅琊王詡女，後取廬江何邃女」，都不聞取劉氏，便為虛謬。\textbf{谷口}云劉氏，政謂其姑爾，非指其女姓劉也，孝標之注，亦未為得。}\textbf{玉鏡臺，是公為劉越石長史，北征劉聰所得。}{\footnotesize \textbf{王隱晉書}曰建興二年，嶠為劉琨假守左司馬，都督上前鋒諸軍事，討劉聰。\textbf{晉陽秋}曰聰，一名載，字玄明，屠各人，父淵，因亂起兵，死，聰嗣業。}

\subsection*{10}

\textbf{諸葛令女，庾氏婦，既寡，誓云不復重出，此女性甚正彊，無有登車理，}{\footnotesize 即庾亮子會妻文彪，已見上。}\textbf{恢既許江思玄婚，乃移家近之，初，誑女云「宜徙於是」，家人一時去，獨留女在後，比其覺，已不復得出，江郎莫來，女哭詈彌甚，積日漸歇，江虨暝入宿，恆在對牀上，後觀其意轉帖，虨乃詐厭，良久不悟，聲氣轉急，女乃呼婢云：「喚江郎覺。」江於是躍來就之曰：「我自是天下男子，厭，何預卿事而見喚邪？既爾相關，不得不與人語。」女默然而慙，情義遂篤。}{\footnotesize 葛令之清英，江君之茂識，必不背聖人之正典，習蠻夷之穢行，康王之言，所輕多矣。}

\subsection*{11}

\textbf{愍度道人始欲過江，與一傖道人為侶，謀曰：「用舊義往江東，恐不辦得食。」便共立「心無義」，既而此道人不成渡，愍度果講義積年，}{\footnotesize \textbf{名德沙門題目}曰支愍度才鑒清出。\textbf{孫綽愍度贊}曰支度彬彬，好是拔新，俱稟昭見，而能越人，世重秀異，咸競爾珍，孤桐嶧陽，浮磬泗濱。}\textbf{後有傖人來，先道人寄語云：「為我致意愍度，無義那可立？}{\footnotesize 舊義者曰「種智有是，而能圓照，然則萬累斯盡，謂之空無，常住不變，謂之妙有」，而無義者曰「種智之體，豁如太虛，虛而能知，無而能應，居宗至極，其唯無乎」。}\textbf{治此計，權救饑爾，無為遂負如來也。」}

\subsection*{12}

\textbf{王文度弟阿智，惡乃不翅，當年長而無人與婚，孫興公有一女，亦僻錯，又無嫁娶理，因詣文度，求見阿智，既見，便陽言：「此定可，殊不如人所傳，那得至今未有婚處？我有一女，乃不惡，但吾寒士，不宜與卿計，欲令阿智娶之。」文度欣然而啓藍田云：「興公向來，忽言欲與阿智婚。」藍田驚喜，既成婚，女之頑嚚，欲過阿智，方知興公之詐。}{\footnotesize 阿智，王虔之小字。虔之，字文將，辟州別駕，不就，娶太原孫綽女，字阿恆。}

\subsection*{13}

\textbf{范玄平為人，好用智數，而有時以多數失會，嘗失官居東陽，桓大司馬在南州，故往投之，桓時方欲招起屈滯，以傾朝廷，且玄平在京，素亦有譽，桓謂遠來投己，喜躍非常，比入至庭，傾身引望，語笑歡甚，顧謂袁虎曰：「范公且可作太常卿。」范裁坐，桓便謝其遠來意，范雖實投桓，而恐以趨時損名，乃曰：「雖懷朝宗，會有亡兒瘞在此，故來省視。」桓悵然失望，向之虛佇，一時都盡。}{\footnotesize \textbf{中興書}曰初，桓溫請范汪為征西長史，復表為江州，並不就，還都，因求為東陽太守，溫甚恨之，汪後為徐州，溫北伐，令汪出梁國，失期，溫挾憾奏汪為庶人，汪居吳，後至姑孰見溫，溫語其下曰「玄平乃來見，當以護軍起之」，汪數日辭歸，溫曰「卿適來，何以便去」，汪曰「數歲小兒喪，往年經亂，權瘞此境，故來迎之，事竟去耳」，溫愈怒之，竟不屑意。}

\subsection*{14}

\textbf{謝遏年少時，好著紫羅香囊，垂覆手，太傅患之，而不欲傷其意，乃譎與賭，得即燒之。}{\footnotesize 遏，謝玄小字。}