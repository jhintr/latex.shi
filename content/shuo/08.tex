\chapter{賞譽第八}

\subsection*{1}

\textbf{陳仲舉嘗歎曰：「若周子居者，真治國之器，}{\footnotesize \textbf{汝南先賢傳}曰周乘，字子居，汝南安城人，天姿聰朗，高峙嶽立，非陳仲舉、黃叔度之儔則不交也，仲舉嘗歎曰「周子居者，真治國之器也」，為太山太守，甚有惠政。}\textbf{譬諸寶劍，則世之干將。」}{\footnotesize \textbf{吳越春秋}曰吳王闔閭請干將作劍，干將者，吳人，其妻曰莫邪，干將採五山之精、六金之英，候天地，伺陰陽，百神臨視，而金鐵之精未流，夫妻乃翦髮及爪而投之鑪中，金鐵乃濡，遂成二劍，陽曰干將，而作龜文，陰曰莫邪，而作漫理，干將匿其陽，出其陰以獻闔閭，闔閭甚寶重之。}

\subsection*{2}

\textbf{世目李元禮：「謖謖如勁松下風。」}{\footnotesize \textbf{李氏家傳}曰膺嶽峙淵清，峻貌貴重，華夏稱曰「潁川李府君，頵頵如玉山，汝南陳仲舉，軒軒若千里馬，南陽朱公叔，飂飂如行松柏之下」。}

\subsection*{3}

\textbf{謝子微見許子將兄弟，曰：「平輿之淵，有二龍焉。」見許子政弱冠之時，歎曰：「若許子政者，有幹國之器，正色忠謇，則陳仲舉之匹，}{\footnotesize \textbf{汝南先賢傳}曰謝甄，字子微，汝南邵陵人，明識人倫，雖郭林宗不及甄之鑒也，見許子將兄弟弱冠時，則曰「平輿之淵有二龍」，仕為豫章從事。許虔，字子政，平輿人，體尚高潔，雅正寬亮，謝子微見虔兄弟，歎曰「若許子政者，幹國之器也」。虔弟劭，聲未發時，時人以謂不如虔，虔恆撫髀稱劭，自以為不及也，釋褐為郡功曹，黜姦廢惡，一郡肅然，年三十五卒。\textbf{海內先賢傳}曰許劭，字子將，虔弟也，山峙淵停，行應規表，邵陵謝子微高才遠識，見劭十歲時，歎曰「此乃希世之偉人也」，初，劭拔樊子昭於市肆，出虞承賢於客舍，召李叔才於無聞，擢郭子瑜於小吏，廣陵徐孟本來臨汝南，聞劭高名，召功曹，時袁紹以公族為濮陽長，棄官還，副車從騎將入郡界，乃歎曰「許子將秉持清格，豈可以吾輿服見之邪」，遂單馬而歸，辟公府掾，敦辟皆不就，避地江南，卒於豫章也。}\textbf{伐惡退不肖，范孟博之風。」}{\footnotesize \textbf{張璠漢紀}曰范滂，字孟博，汝南伊陽人，為功曹，辟公府掾，升車攬轡，有澄清天下之志，百城聞滂高名，皆解印綬去，為黨事見誅。}

\subsection*{4}

\textbf{公孫度目邴原：「所謂雲中白鶴，非燕雀之網所能羅也。」}{\footnotesize \textbf{魏書}曰度，字叔濟，襄平人，累遷冀州刺史、遼東太守。\textbf{邴原別傳}曰原，字根矩，東管朱虛人，少孤，數歲時過書舍而泣，師問曰「童子何泣也」，原曰「凡得學者，有親也，一則願其不孤，二則羡其得學，中心感傷，故泣耳」，師惻然曰「苟欲學，不須資也」，於是就業，長則博覽洽聞，金玉其行，知世將亂，避地遼東，公孫度厚禮之，中國既寧，欲還鄉里，為度禁絕，原密自治嚴，謂部落曰「移比近郡」，以觀其意，皆曰「樂移」，原舊有捕魚大船，請村落，皆令熟醉，因夜去之，數日，度乃覺，吏欲追之，度曰「邴君所謂雲中白鶴，非鶉鷃之網所能羅也」，魏王辟祭酒，累遷五官中郎長史。}

\subsection*{5}

\textbf{鍾士季目王安豐「阿戎了了解人意」，}{\footnotesize \textbf{王隱晉書}曰戎少清明曉悟。}\textbf{謂「裴公之談，經日不竭」，}{\footnotesize 裴頠已見。}\textbf{吏部郎闕，文帝問其人於鍾會，會曰：「裴楷清通，王戎簡要，皆其選也。」於是用裴。}{\footnotesize \textbf{按}諸書皆云鍾會薦裴楷、王戎於晉文王，文王辟以為掾，不聞為吏部郎。}

\subsection*{6}

\textbf{王濬沖、裴叔則二人總角詣鍾士季，須臾去後，客問鍾曰：「向二童何如？」鍾曰：「裴楷清通，王戎簡要，後二十年，此二賢當為吏部尚書，冀爾時天下無滯才。」}{\footnotesize \textbf{晉陽秋}曰戎為兒童，鍾會異之。}

\subsection*{7}

\textbf{諺曰：「後來領袖有裴秀。」}{\footnotesize \textbf{虞預晉書}曰秀，字季彥，河東聞喜人，父潛，魏太常，秀有風操，八歲能著文，叔父徽，有聲名，秀年十餘歲，有賓客詣徽，出則過秀，時人為之語曰「後進領袖有裴秀」，大將軍辟為掾，父終，推財與兄，年二十五，遷黃門侍郎，晉受禪，封鉅鹿公，後累遷左光祿、司空，四十八薨，諡元公，配食宗廟。}

\subsection*{8}

\textbf{裴令公目夏侯太初：「肅肅如入廊廟中，不修敬而人自敬。」}{\footnotesize \textbf{禮記}曰周豐謂魯哀公曰「宗廟社稷之中，未施敬而民自敬」。}\textbf{一曰：「如入宗廟，琅琅但見禮樂器，見鍾士季，如觀武庫，但覩矛戟，見傅蘭碩，汪廧靡所不有，見山巨源，如登山臨下，幽然深遠。」}{\footnotesize 玄、會、嘏、濤並已見上。}

\subsection*{9}

\textbf{羊公還洛，郭奕為野王令，}{\footnotesize \textbf{晉諸公贊}曰奕，字泰業，太原陽曲人，累世舊族，奕有才望，歷雍州刺史、尚書。}\textbf{羊至界，遣人要之，郭便自往，既見，歎曰：「羊叔子何必減郭太業。」復往羊許，小悉還，又歎曰：「羊叔子去人遠矣。」羊既去，郭送之彌日，一舉數百里，遂以出境免官，復歎曰：「羊叔子何必減顏子。」}

\subsection*{10}

\textbf{王戎目山巨源：「如璞玉渾金，人皆欽其寶，莫知名其器。」}{\footnotesize \textbf{顧愷之畫贊}曰濤無所標名，淳深淵默，人莫見其際，而囂然亦入道，故見者莫能稱謂，而服其偉量。}

\subsection*{11}

\textbf{羊長和父繇，與太傅祜同堂相善，仕至車騎掾，蚤卒，長和兄弟五人，幼孤，}{\footnotesize \textbf{羊氏譜}曰繇，字堪甫，太山人，祖續，漢太尉，不拜，父祕，京兆太守，繇歷車騎掾，娶樂國禎女，生五子，秉、洽、式、亮、忱也。}\textbf{祜來哭，見長和哀容舉止，宛若成人，乃歎曰：「從兄不亡矣。」}

\subsection*{12}

\textbf{山公舉阮咸為吏部郎，目曰：「清真寡欲，萬物不能移也。」}{\footnotesize \textbf{名士傳}曰咸，字仲容，陳留人，籍兄子也，任達不拘，當世皆怪其所為，及與之處，少嗜欲，哀樂至到，過絕於人，然後皆忘其向議，為散騎侍郎，山濤舉為吏部，武帝不用，太原郭奕見之心醉，不覺歎服，解音，好酒以卒。\textbf{山濤啓事}曰吏部郎史曜出，處缺，當選，濤薦咸曰「真素寡欲，深識清濁，萬物不能移也，若在官人之職，必妙絕於時」，詔用陸亮。\textbf{晉陽秋}曰咸行己多違禮度，濤舉以為吏部郎，世祖不許。\textbf{竹林七賢論}曰山濤之舉阮咸，固知上不能用，蓋惜曠世之儁，莫識其真故耳，夫以咸之所犯，方外之意，稱其清真寡欲，則迹外之意自見耳。}

\subsection*{13}

\textbf{王戎目阮文業：「清倫有鑒識，漢元以來，未有此人。」}{\footnotesize \textbf{杜篤新書}曰阮武，字文業，陳留尉氏人，父諶，侍中，武闊達博通，淵雅之士。\textbf{陳留志}曰武，魏末清河太守，族子籍，年總角未知名，武見而偉之，以為勝己，知人多此類，著書十八篇，謂之阮子，終於家。郭泰友人宋子俊稱泰「自漢元以來，未有林宗之匹」。}

\subsection*{14}

\textbf{武元夏目裴、王曰：「戎尚約，楷清通。」}{\footnotesize \textbf{虞預晉書}曰武陔，字元夏，沛國竹邑人，父周，魏光祿大夫，陔及二弟歆、茂皆總角見稱，並有品望，鄉人諸父未能覺其多少，時同郡劉公榮名知人，嘗造周，周見其三子，公榮曰「君三子皆國士，元夏器量最優，有輔佐之風，力仕宦，可為亞公，叔夏、季夏不減常伯、納言也」，陔至左僕射。}

\subsection*{15}

\textbf{庾子嵩目和嶠：「森森如千丈松，雖磊砢有節目，施之大廈，有棟梁之用。」}{\footnotesize \textbf{晉諸公贊}曰嶠常慕其舅夏侯玄為人，故於朝士中峨然不群，時類憚其風節。}

\subsection*{16}

\textbf{王戎云：「太尉神姿高徹，如瑤林瓊樹，自然是風塵外物。」}{\footnotesize \textbf{名士傳}曰夷甫天形奇特，明秀若神。\textbf{八王故事}曰石勒見夷甫，謂長史孔萇曰「吾行天下多矣，未嘗見如此人，當可活不」，萇曰「彼晉三公，不為我用」，勒曰「雖然，要不可加以鋒刃也」，夜使推牆殺之。}

\subsection*{17}

\textbf{王汝南既除所生服，遂停墓所，兄子濟每來拜墓，略不過叔，叔亦不候，濟脫時過，止寒溫而已，後聊試問近事，答對甚有音辭，出濟意外，濟極惋愕，仍與語，轉造清微，濟先略無子姪之敬，既聞其言，不覺懍然，心形俱肅，遂留共語，彌日累夜，濟雖儁爽，自視缺然，乃喟然歎曰：「家有名士，三十年而不知。」濟去，叔送至門，濟從騎有一馬絕難乘，少能騎者，濟聊問叔：「好騎乘不？」曰：「亦好爾。」濟又使騎難乘馬，叔姿形既妙，回策如縈，名騎無以過之，濟益歎其難測非復一事，}{\footnotesize \textbf{鄧粲晉紀}曰王湛，字處沖，太原人，隱德，人莫之知，雖兄弟宗族亦以為癡，惟父昶異焉，昶喪，居墓次，兄子濟往省湛，見牀頭有周易，謂湛曰「叔父用此何為，頗曾看不」，湛笑曰「體中佳時，脫復看耳，今日當與汝言」，因共談易，剖析入微，妙言奇趣，濟所未聞，歎不能測，濟性好馬，而所乘馬駿駛，意甚愛之，湛曰「此雖小駛，然力薄不堪苦，近見督郵馬當勝此，但養不至耳」，濟取督郵馬，穀食十數日，與湛試之，湛未嘗乘馬，卒然便馳騁，步驟不異於濟，而馬不相勝，湛曰「今直行車路，何以別馬勝不，惟當就蟻封耳」，於是就蟻封盤馬，果倒踣，其儁識天才乃爾。}\textbf{既還，渾問濟：「何以暫行累日？」濟曰：「始得一叔。」渾問其故，濟具歎述如此，渾曰：「何如我？」濟曰：「濟以上人。」武帝每見濟，輒以湛調之曰：「卿家癡叔死未？」濟常無以答，既而得叔，後武帝又問如前，濟曰：「臣叔不癡。」稱其實美，帝曰：「誰比？」濟曰：「山濤以下，魏舒以上。」}{\footnotesize \textbf{晉陽秋}曰濟有人倫鑒識，其雅俗是非，少有優調，見湛，歎服其德宇，時人謂湛「上方山濤不足，下比魏舒有餘」，湛聞之曰「欲以我處季孟之間乎」。\textbf{王隱晉書}曰魏舒，字陽元，任城人，幼孤，為外氏甯家所養，甯氏起宅，相者曰「當出貴甥」，外祖母意以盛氏甥小而惠，謂應相也，舒曰「當為外氏成此宅相」，少名遲鈍，叔父衡使守水碓，每言「舒堪八百戶長，我願畢矣」，舒不以介意，身長八尺二寸，不修常人近事，少工射，著韋衣入山澤，每獵大獲，為後將軍鍾毓長史，毓與參佐射戲，舒常為坐畫籌，後值朋人少，以舒充數，於是發無不中，加博措閑雅，殆盡其妙，毓歎謝之曰「吾之不足盡卿，如此射矣」，轉相國參軍，晉王每朝罷，目送之曰「魏舒堂堂，人之領袖」，累遷侍中、司徒。}\textbf{於是顯名，年二十八始宦。}

\subsection*{18}

\textbf{裴僕射，時人謂為「言談之林藪」。}{\footnotesize \textbf{惠帝起居注}曰頠理甚淵博，贍於論難。}

\subsection*{19}

\textbf{張華見褚陶，語陸平原曰：「君兄弟龍躍雲津，顧彥先鳳鳴朝陽，謂東南之寶已盡，不意復見褚生。」陸曰：「公未覩不鳴不躍者耳。」}{\footnotesize \textbf{褚氏家傳}曰陶，字季雅，吳郡錢塘人，褚先生後也，陶聰惠絕倫，年十三，作鷗鳥、水碓二賦，宛陵嚴仲弼見而奇之曰「褚先生復出矣」，弱不好弄，清淡閑默，以墳典自娛，語所親曰「聖賢備在黃卷中，舍此何求」，州郡辟不就，吳歸命世祖，補臺郎、建忠校尉，司空張華與陶書曰「二陸龍躍於江漢，彥先鳳鳴於朝陽，自此以來，常恐南金已盡，而復得之於吾子，故知延州之德不孤，淵岱之寶不匱」，仕至中尉。}

\subsection*{20}

\textbf{有問秀才：「吳舊姓何如？」答曰：「吳府君聖王之老成，明時之俊乂，朱永長理物之至德，清選之高望，嚴仲弼九皋之鳴鶴，空谷之白駒，顧彥先八音之琴瑟，五色之龍章，張威伯歲寒之茂松，幽夜之逸光，陸士衡、士龍鴻鵠之裴回，懸鼓之待槌，}{\footnotesize 秀才，蔡洪也。集載\textbf{洪與刺史周俊書}曰一日侍坐，言及吳士，詢於芻蕘，遂見下問，造次承顏，載辭不舉，敕令條列名狀，退輒思之，今稱疏所知。吳展，字士季，下邳人，忠足矯非，清足厲俗，信可結神，才堪幹世，仕吳為廣州刺史、吳郡太守，吳平，還下邳，閉門自守，不交賓客，誠聖王之老成，明時之儁乂也。朱誕，字永長，吳郡人，體履清和，黃中通理，吳朝舉賢良，累遷議郎，今歸在家，誠理物之至德，清選之高望也。嚴隱，字仲弼，吳郡人，稟氣清純，思度淵偉，吳朝舉賢良，宛陵令，吳平，去職，九皋之鳴鶴，空谷之白駒也。張暢，字威伯，吳郡人，稟性堅明，志行清朗，居磨涅之中，無淄磷之損，歲寒之松柏，幽夜之逸光也。\textbf{陸雲別傳}曰雲，字士龍，吳大司馬抗之第五子，機同母之弟也，儒雅有俊才，容貌瓌偉，口敏能談，博聞彊記，善著述，六歲便能賦詩，時人以為項託、揚烏之儔也，年十八，刺史周俊命為主簿，俊常歎曰「陸士龍，當今之顏淵也」，累遷太子舍人、清河內史，為成都王所害。}\textbf{凡此諸君，以洪筆為鉏耒，以紙札為良田，以玄默為稼穡，以義理為豐年，以談論為英華，以忠恕為珍寶，著文章為錦繡，蘊五經為繒帛，坐謙虛為席薦，張義讓為帷幕，行仁義為室宇，修道德為廣宅。」}{\footnotesize \textbf{按}蔡所論士十六人，無陸機兄弟，又無「凡此諸君」以下，疑益之。}

\subsection*{21}

\textbf{人問王夷甫：「山巨源義理何如，是誰輩？」王曰：「此人初不肯以談自居，然不讀老莊，時聞其詠，往往與其旨合。」}{\footnotesize \textbf{顧愷之畫贊}曰濤有而不恃，皆此類也。}

\subsection*{22}

\textbf{洛中雅雅有三嘏，劉粹字純嘏，宏字終嘏，漠字沖嘏，是親兄弟，王安豐甥，並是王安豐女壻，宏，真長祖也。}{\footnotesize \textbf{晉諸公贊}曰粹，沛國人，歷侍中、南中郎將。宏，歷祕書監、光祿大夫。\textbf{晉後略}曰漠少以清識為名，與王夷甫友善，並好以人倫為意，故世人許以才智之名，自相國右長史出為襄州刺史，以貴簡稱。\textbf{按}劉氏譜「劉邠妻，武周女，生粹、宏、漠」，非王氏甥。}\textbf{洛中錚錚馮惠卿，名蓀，是播子，}{\footnotesize \textbf{晉後略}曰播，字友聲，長樂人，位至大宗正，生蓀。\textbf{八王故事}曰蓀少以才悟，識當世之宜，蚤歷清職，仕至侍中，為長沙王所害。}\textbf{蓀與邢喬俱司徒李胤外孫，及胤子順並知名，時稱「馮才清，李才明，純粹邢」。}{\footnotesize \textbf{晉諸公贊}曰喬，字曾伯，河間人，有才學，仕至司隸校尉。順，字曼長，仕至太僕卿。}

\subsection*{23}

\textbf{衛伯玉為尚書令，見樂廣與中朝名士談議，奇之曰：「自昔諸人沒已來，常恐微言將絕，今乃復聞斯言於君矣。」命子弟造之曰：「此人，人之水鏡也，見之若披雲霧覩青天。」}{\footnotesize \textbf{晉陽秋}曰尚書令衛瓘見廣曰「昔何平叔諸人沒，常謂清言盡矣，今復聞之於君」。\textbf{王隱晉書}曰衛瓘有名理，及與何晏、鄧颺等數共談講，見廣奇之曰「每見此人，則瑩然猶廓雲霧而覩青天」。}

\subsection*{24}

\textbf{王太尉曰：「見裴令公精明朗然，籠蓋人上，非凡識也，若死而可作，當與之同歸。」或云王戎語。}{\footnotesize \textbf{禮記}曰趙文子與叔譽觀於九原，文子曰「死者如可作也，吾誰與歸」。\textbf{鄭玄}曰作，起也。}

\subsection*{25}

\textbf{王夷甫自歎：「我與樂令談，未嘗不覺我言為煩。」}{\footnotesize \textbf{晉陽秋}曰樂廣善以約言厭人心，其所不知，默如也，太尉王夷甫、光祿大夫裴叔則能清言，常曰「與樂君言，覺其簡至，吾等皆煩」。}

\subsection*{26}

\textbf{郭子玄有俊才，能言老莊，庾敳嘗稱之，每曰：「郭子玄何必減庾子嵩。」}{\footnotesize \textbf{名士傳}曰郭象，字子玄，自黃門郎為太傅主簿，任事用勢，傾動一府，敳謂象曰「卿自是當世大才，我疇昔之意，都已盡矣」，其伏理推心，皆此類也。}

\subsection*{27}

\textbf{王平子目太尉：「阿兄形似道，而神鋒太儁。」太尉答曰：「誠不如卿落落穆穆。」}{\footnotesize \textbf{王隱晉書}曰澄通朗好人倫，情無所繫。}

\subsection*{28}

\textbf{太傅府有三才，劉慶孫長才，}{\footnotesize \textbf{晉陽秋}曰太傅將召劉輿，或曰「輿猶膩也，近將汙人」，太傅疑而禦之，輿乃密視天下兵簿諸屯戍及倉庫處所，人穀多少、牛馬器械、水陸地形皆默識之，是時軍國多事，每會議事，自潘滔以下皆不知所對，輿便屈指籌計，所發兵仗處所，糧廩運轉，事無凝滯，於是太傅遂委仗之。}\textbf{潘陽仲大才，裴景聲清才。}{\footnotesize \textbf{八王故事}曰劉輿才長綜覈，潘滔以博學為名，裴邈彊力方正，皆為東海王所暱，俱顯一府，故時人稱曰「輿長才，滔大才，邈清才」也。}

\subsection*{29}

\textbf{林下諸賢各有儁才子，籍子渾器量弘曠，}{\footnotesize \textbf{世語}曰渾，字長成，清虛寡欲，位至太子中庶子。}\textbf{康子紹清遠雅正，}{\footnotesize 已見。}\textbf{濤子簡疏通高素，}{\footnotesize \textbf{虞預晉書}曰簡，字季倫，平雅有父風，與嵇紹、劉漠等齊名，遷尚書，出為征南將軍。}\textbf{咸子瞻虛夷有遠志，瞻弟孚爽朗多所遺，}{\footnotesize \textbf{名士傳}曰瞻，字千里，夷任而少嗜欲，不修名行，自得於懷，讀書不甚研求而識其要，仕至太子舍人，年三十卒。\textbf{中興書}曰孚風韻疎誕，少有門風，初為安東參軍，蓬髮飲酒，不以王務嬰心。}\textbf{秀子純、悌並令淑有清流，}{\footnotesize \textbf{竹林七賢論}曰純，字長悌，位至侍中。悌，字叔遜，位至御史中丞。\textbf{晉諸公贊}曰洛陽敗，純、悌出奔，為賊所害。}\textbf{戎子萬子有大成之風，苗而不秀，}{\footnotesize \textbf{晉諸公贊}曰王綏，字萬子，辟太尉掾，不就，年十九卒。\textbf{晉書}曰戎子萬，有美號而太肥，戎令食穅，而肥愈甚也。}\textbf{惟伶子無聞，凡此諸子，惟瞻為冠，紹、簡亦見重當世。}

\subsection*{30}

\textbf{庾子躬有廢疾，甚知名，家在城西，號曰城西公府。}{\footnotesize \textbf{虞預晉書}曰琮，字子躬，潁川人，太常峻第二子，仕至太尉掾。}

\subsection*{31}

\textbf{王夷甫語樂令：「名士無多人，故當容平子知。」}{\footnotesize \textbf{王澄別傳}曰澄風韻邁達，志氣不群，從兄戎，兄夷甫，名冠當年，四海人士一為澄所題目，則二兄不復措意，云「已經平子」，其見重如此，是以名聞益盛，天下知與不知莫不傾注，澄後事迹不逮，朝野失望，及舊遊識見者，猶曰「當今名士也」。}

\subsection*{32}

\textbf{王太尉云：「郭子玄語議如懸河寫水，注而不竭。」}{\footnotesize \textbf{名士傳}曰子玄有儁才，能言莊老。}

\subsection*{33}

\textbf{司馬太傅府多名士，一時儁異，庾文康云：「見子嵩在其中，常自神王。」}{\footnotesize \textbf{晉陽秋}曰敳為太傅從事中郎。}

\subsection*{34}

\textbf{太傅東海王鎮許昌，以王安期為記室參軍，雅相知重，敕世子毗曰：「夫學之所益者淺，體之所安者深，閑習禮度，不如式瞻儀形，諷味遺言，不如親承音旨，王參軍人倫之表，汝其師之。」或曰「王、趙、鄧三參軍，人倫之表，汝其師之」，謂安期、鄧伯道、趙穆也，}{\footnotesize \textbf{趙吳郡行狀}曰穆，字季子，汲郡人，貞淑平粹，才識清通，歷尚書郎、太傅參軍，後太傅越與穆及王承、阮瞻、鄧攸書曰「禮，八歲出就外傅，十年曰幼，學，明可以漸先王之教也，然學之所受者淺，體之所安者深，是以閑習禮度，不如式瞻軌儀，諷味遺言，不如親承辭旨，小兒毗既無令淑之資，未聞道德之風，欲屈諸君，時以閑豫，周旋燕誨也」，穆歷晉明帝師、冠軍將軍、吳郡太守，封南鄉侯。}\textbf{袁宏作名士傳，直云「王參軍」，或云趙家先猶有此本。}

\subsection*{35}

\textbf{庾太尉少為王眉子所知，庾過江，歎王曰：「庇其宇下，使人忘寒暑。」}{\footnotesize \textbf{晉諸公贊}曰玄少希慕簡曠。\textbf{八王故事}曰玄為陳留太守，或勸玄過江投琅邪王，玄曰「王處仲得志於彼，家叔猶不免害，豈能容我」，謂其器宇不容於敦也。}

\subsection*{36}

\textbf{謝幼輿曰：「友人王眉子清通簡暢，嵇延祖弘雅劭長，董仲道卓犖有致度。」}{\footnotesize \textbf{王隱晉書}曰董養，字仲道，太始初到洛，不干祿求榮，永嘉中，洛城東北角步廣里中地陷，中有二鵝，蒼者飛去，白者不能飛，問之博識者，不能知，養聞，歎曰「昔周時所盟會狄泉，此地也，卒有二鵝，蒼者胡象，後胡當入洛，白者不能飛，此國諱也」。\textbf{謝鯤元化論序}曰陳留董仲道於元康中見惠帝廢楊悼后，升太學堂，歎曰「建此堂也，將何為乎？每見國家赦書，謀反逆皆赦，孫殺王父母、子殺父母不赦，以為王法所不容也，奈何公卿處議，文飾禮典以至此乎？天人之理既滅，大亂斯起」，顧謂謝鯤、阮孚曰「易稱知幾其神乎，君等可深藏矣」，乃與妻荷擔入蜀，莫知其所終。}

\subsection*{37}

\textbf{王公目太尉：「巖巖清峙，壁立千仞。」}{\footnotesize \textbf{顧愷之夷甫畫贊}曰夷甫天形瓌特，識者以為巖巖秀峙，壁立千仞。}

\subsection*{38}

\textbf{庾太尉在洛下，問訊中郎，}{\footnotesize 庾敳。}\textbf{中郎留之云：「諸人當來。」尋溫元甫、}{\footnotesize \textbf{晉諸公贊}曰溫幾，字元甫，太原人，才性清婉，歷司徒右長史、湘州刺史，卒官。}\textbf{劉王喬、}{\footnotesize \textbf{曹嘉之晉紀}曰劉疇，字王喬，彭城人，父訥，司隸校尉，疇善談名理，曾避亂塢壁，有胡數百欲害之，疇無懼色，援笳而吹之，為出塞入塞之聲，以動其遊客之思，於是群胡皆泣而去之，位至司徒左長史。}\textbf{裴叔則俱至，酬酢終日，庾公猶憶劉、裴之才儁、元甫之清中。}{\footnotesize 中，一作平。}

\subsection*{39}

\textbf{蔡司徒在洛，見陸機兄弟住參佐廨中，三間瓦屋，士龍住東頭，士衡住西頭，士龍為人文弱可愛，士衡長七尺餘，聲作鍾聲，言多忼慨。}{\footnotesize \textbf{文士傳}曰雲性弘靜，怡怡然為士友所宗，機清厲有風格，為鄉黨所憚。}

\subsection*{40}

\textbf{王長史是庾子躬外孫，}{\footnotesize \textbf{王氏譜}曰濛父訥，娶潁州庾琮之女，字三壽也。}\textbf{丞相目子躬云：「入理泓然，我已上人。」}{\footnotesize 子躬，子嵩兄也。}

\subsection*{41}

\textbf{庾太尉目庾中郎：「家從談談之許。」}{\footnotesize \textbf{名士傳}曰敳不為辨析之談，而舉其旨要，太尉王夷甫雅重之也。一作家從談之祖。從，一作誦。許，一作辭。}

\subsection*{42}

\textbf{庾公目中郎：「神氣融散，差如得上。」}{\footnotesize \textbf{晉陽秋}曰敳頹然淵放，莫有動其聽者。}

\subsection*{43}

\textbf{劉琨稱祖車騎為朗詣，曰：「少為王敦所歎。」}{\footnotesize \textbf{虞預晉書}曰逖，字士稚，范陽遒人，豁蕩不修儀檢，輕財好施。\textbf{晉陽秋}曰逖與司空劉琨俱以雄豪著名，年二十四，與琨同辟司州主簿，情好綢繆，共被而寢，中夜聞雞鳴，俱起曰「此非惡聲也」，每語世事，或中宵起坐，相謂曰「若四海鼎沸，豪傑共起，吾與足下相避中原耳」，為汝南太守，值京師傾覆，率流民數百家南度，行達泗口，安東板為徐州刺史，逖既有豪才，常忼慨以中原為己任，乃說中宗雪復神州之計，拜為豫州刺史，使自招募，逖遂率部曲百餘家，北度江，誓曰「祖逖若不清中原而復濟此者，有如大江」，攻城略地，招懷義士，屢摧石虎，虎不敢復闚河南，石勒為逖母墓置守吏，劉琨與親舊書曰「吾枕戈待旦，志梟逆虜，常恐祖生先吾著鞭耳」，會其病卒，先有妖星見豫州分，逖曰「此必為我也，天未欲滅寇故耳」，贈車騎將軍。}

\subsection*{44}

\textbf{時人目庾中郎：「善於託大，長於自藏。」}{\footnotesize \textbf{名士傳}曰敳雖居職任，未嘗以事自嬰，從容博暢，寄通而已，是時天下多故，機事屢起，有為者拔奇吐異，而禍福繼之，敳常默然，故憂喜不至也。}

\subsection*{45}

\textbf{王平子邁世有儁才，少所推服，每聞衛玠言，輒歎息絕倒。}{\footnotesize \textbf{玠別傳}曰玠少有名理，善通莊老，琅邪王平子高氣不群，邁世獨傲，每聞玠之語議，至於理會之間、要妙之際，輒絕倒於坐，前後三聞，為之三倒，時人遂曰「衛君談道，平子三倒」。}

\subsection*{46}

\textbf{王大將軍與元皇表云：「舒風概簡正，允作雅人，自多於邃，}{\footnotesize 王舒已見。\textbf{王邃別傳}曰邃，字處重，琅邪人，舒弟也，意局剛清，以政事稱，累遷中領軍、尚書左僕射。舒、邃並敦從弟。}\textbf{最是臣少所知拔，中間夷甫、澄見語『卿知處明、茂弘，茂弘已有令名，真副卿清論，處明親疏無知之者，吾常以卿言為意，殊未有得，恐已悔之』，臣慨然曰『君以此試』，頃來始乃有稱之者，言常人正自患知之使過，不知使負實。」}{\footnotesize 使，一作便。}

\subsection*{47}

\textbf{周侯於荊州敗績還，未得用，王丞相與人書曰：「雅流弘器，何可得遺？」}{\footnotesize \textbf{鄧粲晉紀}曰顗為荊州，始至，而建平民傅密等叛迎蜀賊，顗狼狽失據，陶侃救之，得免，顗至武昌投王敦，敦更選侃代顗，顗還建康，未即得用也。}

\subsection*{48}

\textbf{時人欲題目高坐而未能，桓廷尉以問周侯，周侯曰：「可謂卓朗。」桓公曰：「精神淵著。」}{\footnotesize \textbf{高坐傳}曰庾亮、周顗、桓彝一代名士，一見和尚，披衿致契，曾為和尚作目，久之未得，有云「尸利密可稱卓朗」，於是桓始咨嗟，以為標之極似，宣武嘗云「少見和尚，稱其精神淵著，當年出倫」，其為名士所歎如此。}

\subsection*{49}

\textbf{王大將軍稱其兒云：「其神候似欲可。」}{\footnotesize 王應也。}

\subsection*{50}

\textbf{卞令目叔向：「朗朗如百間屋。」}{\footnotesize \textbf{春秋左氏傳}曰叔向，羊舌肸也，晉大夫。}

\subsection*{51}

\textbf{王敦為大將軍，鎮豫章，衛玠避亂，從洛投敦，相見欣然，談話彌日，于時謝鯤為長史，敦謂鯤曰：「不意永嘉之中，復聞正始之音，阿平若在，當復絕倒。」}{\footnotesize \textbf{玠別傳}曰玠至武昌見王敦，敦與之談論，彌日信宿，敦顧謂僚屬曰「昔王輔嗣吐金聲於中朝，此子今復玉振於江表，微言之緒，絕而復續，不悟永嘉之中，復聞正始之音，阿平若在，當復絕倒矣」。}

\subsection*{52}

\textbf{王平子與人書，稱其兒「風氣日上，足散人懷」。}{\footnotesize \textbf{永嘉流人名}曰澄第四子徽。\textbf{澄別傳}曰徽邁上有父風。}

\subsection*{53}

\textbf{胡毋彥國吐佳言如屑，後進領袖。}{\footnotesize 言談之流，靡靡如解木出屑也。}

\subsection*{54}

\textbf{王丞相云：「刁玄亮之察察，戴若思之巖巖，}{\footnotesize \textbf{虞預書}曰戴儼，字若思，廣陵人，才義辯濟，有風標鋒穎，累遷征西將軍，為王敦所害，贈左光祿大夫，儀同三司。}\textbf{卞望之之峰距。」}{\footnotesize \textbf{卞壼別傳}曰壼，字望之，濟陰冤句人，父粹，太常卿，壼少以貴正見稱，累遷御史中丞，權門屏迹，轉領軍、尚書令，蘇峻作亂，率眾拒戰，父子二人俱死王難。\textbf{鄧粲晉紀}曰初，咸和中，貴遊子弟能談嘲者，慕王平子、謝幼輿等為達，壼厲色於朝曰「悖禮傷教，罪莫斯甚，中朝傾覆，實由於此」，欲奏治之，王導、庾亮不從，乃止，其後皆折節為名士。\textbf{語林}曰孔坦為侍中，密啓成帝，不宜拜曹夫人，丞相聞之曰「王茂弘駑痾耳，若卞望之之巖巖，刁玄亮之察察，戴若思之峰距，當敢爾不」。此言殊有由緒，故聊載之耳。}

\subsection*{55}

\textbf{大將軍語右軍：「汝是我佳子弟，}{\footnotesize \textbf{按}王氏譜，羲之是敦從父兄子。}\textbf{當不減阮主簿。」}{\footnotesize \textbf{中興書}曰阮裕少有德行，王敦聞其名，召為主簿，知敦有不臣之心，縱酒昏酣，不綜其事。}

\subsection*{56}

\textbf{世目周侯：「嶷如斷山。」}{\footnotesize \textbf{晉陽秋}曰顗正情嶷然，雖一時儕類，皆無敢媟近。}

\subsection*{57}

\textbf{王丞相招祖約夜語，至曉不眠，明旦有客，公頭鬢未理，亦小倦，客曰：「公昨如是，似失眠。」公曰：「昨與士少語，遂使人忘疲。」}

\subsection*{58}

\textbf{王大將軍與丞相書，稱楊朗曰：「世彥識器理致，才隱明斷，既為國器，且是楊侯準之子，}{\footnotesize \textbf{世語}曰準，字始立，弘農華陰人，曾祖彪、祖脩有名前世，父囂，典軍校尉，準元康末為冀州刺史。\textbf{荀綽冀州記}曰準見王綱不振，遂縱酒不以官事規意，消搖卒歲而已，成都王知準不治，猶以其名士，惜而不遣，召為軍咨議祭酒，府散停家，關東諸侯欲以準補三事，以示懷賢尚德之事，未施行而卒，時年二十有七。}\textbf{位望殊為陵遲，卿亦足與之處。」}

\subsection*{59}

\textbf{何次道往丞相許，丞相以麈尾指坐，呼何共坐曰：「來，來！此是君坐。」}{\footnotesize 何充已見。}

\subsection*{60}

\textbf{丞相治楊州廨舍，按行而言曰：「我正為次道治此爾。」何少為王公所重，故屢發此歎。}{\footnotesize \textbf{晉陽秋}曰充，導妻姊之子，明穆皇后之妹夫也，思韻淹濟，有文義才情，導深器之，由是少有美譽，遂歷顯位，導有副貳己使繼相意，故屢顯此指於上下。}

\subsection*{61}

\textbf{王丞相拜司徒而歎曰：「劉王喬若過江，我不獨拜公。」}{\footnotesize \textbf{曹嘉之晉紀}曰疇有重名，永嘉中為閻鼎所害，司徒蔡謨每歎曰「若使劉王喬得南渡，司徒公之美選也」。}

\subsection*{62}

\textbf{王藍田為人晚成，時人乃謂之癡，}{\footnotesize \textbf{晉陽秋}曰述體道清粹，簡貴靜正，怡然自足，不交非類，雖群英紛紛，俊乂交馳，述獨蔑然，曾不慕羨，由是名譽久蘊。}\textbf{王丞相以其東海子，辟為掾，常集聚，王公每發言，眾人競贊之，述於末坐曰：「主非堯舜，何得事事皆是？」丞相甚相歎賞。}{\footnotesize 言非聖人，不能無過，意譏讚述之徒。}

\subsection*{63}

\textbf{世目楊朗「沈審經斷」，蔡司徒云：「若使中朝不亂，楊氏作公方未已。」謝公云：「朗是大才。」}{\footnotesize \textbf{八王故事}曰楊準有六子，曰喬、髦、朗、琳、俊、伸，皆得美名，論者以謂悉有台輔之望，文康庾公每追歎曰「中朝不亂，諸楊作公未已也」。}

\subsection*{64}

\textbf{劉萬安即道真從子，庾公}{\footnotesize 琮，字子躬。}\textbf{所謂「灼然玉舉」，又云：「千人亦見，百人亦見」。}{\footnotesize \textbf{劉氏譜}曰綏，字萬安，高平人，祖奧，太祝令，父斌，著作郎，綏歷驃騎長史。}

\subsection*{65}

\textbf{庾公為護軍，屬桓廷尉覓一佳吏，乃經年，桓後遇見徐寧而知之，遂致於庾公曰：「人所應有，其不必有，人所應無，己不必無，真海岱清士。」}{\footnotesize \textbf{徐江州本事}曰徐寧，字安期，東海郯人，通朗有德素，少知名，初為輿縣令，譙國桓彝有人倫鑒識，嘗去職無事，至廣陵尋親舊，遇風，停浦中累日，在船憂邑，上岸消搖，見一空宇，有似廨舍，彝訪之，云「輿縣廨也，令姓徐名寧」，彝既獨行，思逢悟賞，聊造之，寧清惠博涉，相遇怡然，遂停宿，因留數夕，與寧結交而別，至都，謂庾亮曰「吾為卿得一佳吏部郎」，亮問所在，彝即敘之，累遷吏部郎、左將軍、江州刺史。}

\subsection*{66}

\textbf{桓茂倫云「褚季野皮裏陽秋」，謂其裁中也。}{\footnotesize \textbf{晉陽秋}曰裒簡穆有器識，故為彝所目也。}

\subsection*{67}

\textbf{何次道嘗送東人，瞻望見賈寧在後輪中，曰：「此人不死，終為諸侯上客。」}{\footnotesize \textbf{晉陽秋}曰寧，字建寧，長樂人，賈氏孽子也，初自結於王應、諸葛瑤，應敗，浮遊吳會，吳人咸侮辱之，聞京師亂，馳出投蘇峻，峻甚暱之，以為謀主，及峻聞義軍起，自姑孰屯於石頭，是寧之計，峻敗，先降，仕至新安太守。}

\subsection*{68}

\textbf{杜弘治墓崩，哀容不稱，庾公顧謂諸客曰：「弘治至羸，不可以致哀。」}{\footnotesize \textbf{晉陽秋}曰杜乂，字弘治，京兆人，祖預、父錫有譽前朝，乂少有令名，仕丹陽丞，蚤卒，成帝納乂女為后。}\textbf{又曰：「弘治哭不可哀。」}

\subsection*{69}

\textbf{世稱「庾文康為豐年玉，穉恭為荒年穀」，庾家論云是文康稱「恭為荒年穀，庾長仁為豐年玉」。}{\footnotesize 謂亮有廊廟之器，翼有匡世之才，各有用也。}

\subsection*{70}

\textbf{世目杜弘治標鮮，季野穆少。}{\footnotesize \textbf{江左名士傳}曰乂，清標令上也。}

\subsection*{71}

\textbf{有人目杜弘治：「標鮮清令，盛德之風，可樂詠也。」}{\footnotesize \textbf{語林}曰有人目杜弘治，標鮮甚清令，初若熙怡，容無韻，盛德之風，可樂詠也。}

\subsection*{72}

\textbf{庾公云「逸少國舉」，故庾倪為碑文云：「拔萃國舉。」}{\footnotesize 倪，庾倩小字也。\textbf{徐廣晉紀}曰倩，字少彥，司空冰子、皇后兄也，有才具，仕至太宰長史，桓溫以其宗彊，使下邳王晃誣與謀反而誅之。}

\subsection*{73}

\textbf{庾穉恭與桓溫書，稱「劉道生日夕在事，大小殊快，義懷通樂既佳，且足作友，正實良器，推此與君，同濟艱不者也」。}{\footnotesize \textbf{宋明帝文章志}曰劉恢，字道生，沛國人，識局明濟，有文武才，王濛每稱其思理淹通，蕃屏之高選，為車騎司馬，年三十六卒，贈前將軍。}

\subsection*{74}

\textbf{王藍田拜揚州，主簿請諱，教云：「亡祖、先君名播海內，遠近所知，內諱不出於外，}{\footnotesize \textbf{禮記}曰婦人之諱不出門。}\textbf{餘無所諱。」}

\subsection*{75}

\textbf{蕭中郎，孫丞公婦父，劉尹在撫軍坐，時擬為太常，劉尹云：「蕭祖周不知便可作三公不？自此以還，無所不堪。」}{\footnotesize \textbf{晉百官名}曰蕭輪，字祖周，樂安人。\textbf{劉謙之晉紀}曰輪有才學，善三禮，歷常侍、國子博士。}

\subsection*{76}

\textbf{謝太傅未冠，始出西，詣王長史，清言良久，去後，苟子問曰：}{\footnotesize 王濛、子脩並已見。}\textbf{「向客何如尊？」長史曰：「向客亹亹，為來逼人。」}

\subsection*{77}

\textbf{王右軍語劉尹：「故當共推安石。」劉尹曰：「若安石東山志立，當與天下共推之。」}{\footnotesize \textbf{續晉陽秋}曰初，安家於會稽上虞縣，優遊山林，六七年間，徵召不至，雖彈奏相屬，繼以禁錮，而晏然不屑也。}

\subsection*{78}

\textbf{謝公稱藍田：「掇皮皆真。」}{\footnotesize \textbf{徐廣晉紀}曰述貞審，真意不顯。}

\subsection*{79}

\textbf{桓溫行經王敦墓邊過，望之云：「可兒，可兒！」}{\footnotesize \textbf{孫綽與庾亮牋}曰王敦可人之目，數十年間也。}

\subsection*{80}

\textbf{殷中軍道王右軍云：「逸少清貴人，吾於之甚至，一時無所後。」}{\footnotesize \textbf{文章志}曰羲之高爽有風氣，不類常流也。}

\subsection*{81}

\textbf{王仲祖稱殷淵源：「非以長勝人，處長亦勝人。」}{\footnotesize \textbf{晉陽秋}曰浩善以通和接物也。}

\subsection*{82}

\textbf{王司州與殷中軍語，歎云：「己之府奧，蚤已傾寫而見，殷陳勢浩汗，眾源未可得測。」}{\footnotesize \textbf{徐廣晉紀}曰浩清言妙辯玄致，當時名流皆為其美譽。}

\subsection*{83}

\textbf{王長史謂林公：「真長可謂金玉滿堂。」林公曰：「金玉滿堂，復何為簡選？」王曰：「非為簡選，直致言處自寡耳。」}{\footnotesize 謂吉人之辭寡，非擇言而出也。}

\subsection*{84}

\textbf{王長史道江道群：「人可應有，乃不必有，人可應無，己必無。」}{\footnotesize \textbf{中興書}曰江灌，字道群，陳留人，僕射虨從弟也，有才器，與從兄逌名相亞，仕尚書、中護軍。}

\subsection*{85}

\textbf{會稽孔沈、魏顗、虞球、虞存、謝奉，並是四族之儁，于時之桀，}{\footnotesize 沈、存、顗、奉並別見。\textbf{虞氏譜}曰球，字和琳，會稽餘姚人，祖授，吳廣州刺史，父基，右軍司馬，球仕至黃門侍郎。}\textbf{孫興公目之曰：「沈為孔家金，顗為魏家玉，虞為長、琳宗，謝為弘道伏。」}{\footnotesize 長、琳，即存及球字也。弘道，謝奉字也。言虞氏宗長、琳之才，謝氏伏弘道之美也。}

\subsection*{86}

\textbf{王仲祖、劉真長造殷中軍談，談竟，俱載去，劉謂王曰：「淵源真可。」王曰：「卿故墮其雲霧中。」}{\footnotesize \textbf{中興書}曰浩能言理，談論精微，長於老易，故風流者皆宗歸之。}

\subsection*{87}

\textbf{劉尹每稱王長史云：「性至通，而自然有節。」}{\footnotesize \textbf{濛別傳}曰濛之交物，虛己納善，恕而後行，希見其喜慍之色，凡與一面，莫不敬而愛之，然少孤，事諸母甚謹，篤義穆親，不修小潔，以清貧見稱。}

\subsection*{88}

\textbf{王右軍道謝萬石「在林澤中，為自遒上」，歎林公「器朗神儁」，}{\footnotesize \textbf{支遁別傳}曰遁任心獨往，風期高亮。}\textbf{道祖士少「風領毛骨，恐沒世不復見如此人」，道劉真長「標雲柯而不扶疎」。}{\footnotesize \textbf{劉尹別傳}曰惔既令望，姻婭帝室，故屢居達官，然性不偶俗，心淡榮利，雖身登顯列而每挹降，閑靜自守而已。}

\subsection*{89}

\textbf{簡文目庾赤玉「省率治除」，謝仁祖云：「庾赤玉胷中無宿物。」}{\footnotesize 赤玉，庾統小字。\textbf{中興書}曰統，字長仁，潁川人，衛將軍擇子也，少有令名，仕至尋陽太守。}

\subsection*{90}

\textbf{殷中軍道韓太常曰：「康伯少自標置，居然是出群器，及其發言遣辭，往往有情致。」}{\footnotesize \textbf{續晉陽秋}曰康伯清和有思理，幼為舅殷浩所稱。}

\subsection*{91}

\textbf{簡文道王懷祖：「才既不長，於榮利又不淡，直以真率少許，便足對人多多許。」}{\footnotesize \textbf{晉陽秋}曰述少貧約，簞瓢陋巷，不求聞達，由是為有識所重。}

\subsection*{92}

\textbf{林公謂王右軍：「長史作數百語，無非德音，如恨不苦。」}{\footnotesize 苦謂窮人以辭。}\textbf{王曰：「長史自不欲苦物。」}

\subsection*{93}

\textbf{殷中軍與人書，道謝萬「文理轉遒，成殊不易」。}{\footnotesize \textbf{中興書}曰萬才器儁秀，善自衒曜，故致有時譽，兼善屬文，能談論，時人稱之。}

\subsection*{94}

\textbf{王長史云：「江思悛思懷所通，不翅儒域。」}{\footnotesize \textbf{徐廣晉紀}曰江惇，字思悛，陳留人，僕射虨弟也，性篤學，手不釋書，博覽墳典，儒道兼綜，徵聘無所就，年四十九而卒。}

\subsection*{95}

\textbf{許玄度送母，始出都，人問劉尹：「玄度定稱所聞不？」劉曰：「才情過於所聞。」}{\footnotesize \textbf{許氏譜}曰玄度母，華軼女也。\textbf{按}詢集，詢出都迎姊，於路賦詩，續晉陽秋亦然，而此言送母，疑繆矣。}

\subsection*{96}

\textbf{阮光祿云：「王家有三年少，右軍、安期、長豫。」}{\footnotesize 阮裕、王悅、安期王應並已見。}

\subsection*{97}

\textbf{謝公道豫章：「若遇七賢，必自把臂入林。」}{\footnotesize \textbf{江左名士傳}曰鯤通簡有識，不修威儀，好迹逸而心整，形濁而言清，居身若穢，動不累高，鄰家有女，嘗往挑之，女方織，以梭投折其兩齒，既歸，傲然長嘯曰「猶不廢我嘯歌」，其不事形骸如此。}

\subsection*{98}

\textbf{王長史歎林公：「尋微之功，不減輔嗣。」}{\footnotesize \textbf{支遁別傳}曰遁神心警悟，清識玄遠，嘗至京師，王仲祖稱其造微之功，不異王弼。}

\subsection*{99}

\textbf{殷淵源在墓所幾十年，于時朝野以擬管、葛，起不起，以卜江左興亡。}{\footnotesize \textbf{續晉陽秋}曰時穆帝幼沖，母后臨朝，簡文親賢民望，任登宰輔，桓溫有平蜀洛之勳，擅彊西陝，帝自料文弱，無以抗之，陳郡殷浩，素有盛名，時論比之管、葛，故徵浩為揚州，溫知意在抗己，甚忿焉。}

\subsection*{100}

\textbf{殷中軍道右軍：「清鑒貴要。」}{\footnotesize \textbf{晉安帝紀}曰羲之風骨清舉也。}

\subsection*{101}

\textbf{謝太傅為桓公司馬，}{\footnotesize \textbf{續晉陽秋}曰初，安優游山水，以敷文析理自娛，桓溫在西蕃，欽其盛名，諷朝廷請為司馬，以世道未夷，志存匡濟，年四十，起家應務也。}\textbf{桓詣謝，值謝梳頭，遽取衣幘，桓公云：「何煩此。」因下共語至暝，既去，謂左右曰：「頗曾見如此人不？」}

\subsection*{102}

\textbf{謝公作宣武司馬，屬門生數十人於田曹中郎趙悅子，}{\footnotesize \textbf{伏滔大司馬寮屬名}曰悅，字悅子，下邳人，歷大司馬參軍、左衛將軍。}\textbf{悅子以告宣武，宣武云：「且為用半。」趙俄而悉用之，曰：「昔安石在東山，縉紳敦逼，恐不豫人事，況今自鄉選，反違之邪？」}

\subsection*{103}

\textbf{桓宣武表云：「謝尚神懷挺率，少致民譽。」}{\footnotesize 溫集載其\textbf{平洛表}曰今中州既平，宜時綏定，鎮西將軍豫州刺史尚，神懷挺率，少致人譽，是以入贊百揆，出蕃方司，宜進據洛陽，撫寧黎庶，謂可本官都督司州諸軍事。}

\subsection*{104}

\textbf{世目謝尚為令達，阮遙集云：「清暢似達。」或云：「尚自然令上。」}{\footnotesize \textbf{晉陽秋}曰尚率易挺達，超悟令上也。}

\subsection*{105}

\textbf{桓大司馬病，謝公往省病，從東門入，}{\footnotesize 溫時在姑孰。}\textbf{桓公遙望，歎曰：「吾門中久不見如此人。」}

\subsection*{106}

\textbf{簡文目敬豫為「朗豫」。}{\footnotesize 王恬已見。\textbf{文字志}曰恬識理明貴，為後進冠冕也。}

\subsection*{107}

\textbf{孫興公為庾公參軍，共游白石山，衛君長在坐，}{\footnotesize \textbf{衛氏譜}曰永，字君長，成陽人，位至左軍長史。}\textbf{孫曰：「此子神情都不關山水，而能作文。」庾公曰：「衛風韻雖不及卿諸人，傾倒處亦不近。」孫遂沐浴此言。}

\subsection*{108}

\textbf{王右軍目陳玄伯：「壘塊有正骨。」}{\footnotesize 陳泰已見。}

\subsection*{109}

\textbf{王長史云：「劉尹知我，勝我自知。」}{\footnotesize \textbf{濛別傳}曰濛與沛國劉惔齊名，時人以濛比袁曜卿，惔比荀奉倩，而共交友，甚相知賞也。}

\subsection*{110}

\textbf{王、劉聽林公講，王語劉曰：「向高坐者，故是凶物。」復更聽，王又曰：「自是鉢釪後王、何人也。」}{\footnotesize \textbf{高逸沙門傳}王濛恆尋遁，遇祗洹寺中講，正在高坐上，每舉麈尾，常領數百言，而情理俱暢，預坐百餘人，皆結舌注耳，濛云聽講眾僧「向高坐者，是鉢釪後王、何人也」。}

\subsection*{111}

\textbf{許玄度言：「琴賦所謂『非至精者，不能與之析理』，劉尹其人，『非淵靜者，不能與之閑止』，簡文其人。」}{\footnotesize 嵇叔夜琴賦也。劉惔真長，丹陽尹。}

\subsection*{112}

\textbf{魏隱兄弟少有學義，}{\footnotesize \textbf{魏氏譜}曰隱，字安時，會稽上虞人，歷義興太守、御史中丞，弟逷，黃門郎。}\textbf{總角詣謝奉，奉與語，大說之，曰：「大宗雖衰，魏氏已復有人。」}

\subsection*{113}

\textbf{簡文云：「淵源語不超詣簡至，然經綸思尋處，故有局陳。」}

\subsection*{114}

\textbf{初，法汰北來未知名，}{\footnotesize \textbf{車頻秦書}曰釋道安為慕容俊所掠，欲投襄陽，行至新野，集眾議曰「今遭凶年，不依國主，則法事難舉」，乃分僧眾，使竺法汰詣揚州，曰「彼多君子，上勝可投」，法汰遂渡江至揚土焉。}\textbf{王領軍供養之，}{\footnotesize \textbf{中興書}曰王洽，字敬和，丞相導第三子，累遷吳郡內史，為士民所懷，徵拜中領軍，尋加中書令，不拜，年二十六而卒。}\textbf{每與周旋，行來往名勝許，輒與俱，不得汰，便停車不行，因此名遂重。}{\footnotesize \textbf{名德沙門題目}曰法汰高亮開達。孫綽為\textbf{汰贊}曰淒風拂林，明泉映壑，爽爽法汰，校德無怍，事外瀟灑，神內恢廓，實從前起，名隨後躍。\textbf{泰元起居注}曰法汰以十五年卒，烈宗詔曰「法汰師喪逝，哀痛傷懷，可贈錢十萬」。}

\subsection*{115}

\textbf{王長史與大司馬書，道淵源「識致安處，足副時談」。}

\subsection*{116}

\textbf{謝公云：「劉尹語審細。」}{\footnotesize 孫綽為\textbf{惔誄敘}曰神猶淵鏡，言必珠玉。}

\subsection*{117}

\textbf{桓公語嘉賓：「阿源有德有言，向使作令僕，足以儀刑百揆，朝廷用違其才耳。」}{\footnotesize 嘉賓，郗超小字也。阿源，殷浩也。}

\subsection*{118}

\textbf{簡文語嘉賓：「劉尹語末後亦小異，回復其言，亦乃無過。」}

\subsection*{119}

\textbf{孫興公、許玄度共在白樓亭，}{\footnotesize \textbf{會稽記}曰亭在山陰，臨流映壑也。}\textbf{共商略先往名達，林公既非所關，聽訖云：「二賢故自有才情。」}

\subsection*{120}

\textbf{王右軍道東陽「我家阿林，章清太出」。}{\footnotesize 林，應為臨。\textbf{王氏譜}曰臨之，字仲產，琅邪人，僕射彪之子，仕至東陽太守。}

\subsection*{121}

\textbf{王長史與劉尹書，道淵源「觸事長易」。}

\subsection*{122}

\textbf{謝中郎云：「王修載樂託之性，出自門風。」}{\footnotesize \textbf{王氏譜}曰耆之，字修載，琅邪人，荊州刺史廙第三子，歷中書郎、鄱陽太守、給事中。}

\subsection*{123}

\textbf{林公云：「王敬仁是超悟人。」}{\footnotesize \textbf{文字志}曰脩之少有秀令之稱。}

\subsection*{124}

\textbf{劉尹先推謝鎮西，謝後雅重劉，曰：「昔嘗北面。」}{\footnotesize \textbf{按}謝尚年長於惔，神穎夙彰，而曰北面於劉，非可信。}

\subsection*{125}

\textbf{謝太傅稱王修齡曰：「司州可與林澤遊。」}{\footnotesize \textbf{王胡之別傳}曰胡之常遺世務，以高尚為情，與謝安相善也。}

\subsection*{126}

\textbf{諺曰：「楊州獨步王文度，後來出人郗嘉賓。」}{\footnotesize \textbf{續晉陽秋}曰超少有才氣，越世負俗，不循常檢，時人為一代盛譽者，語曰「大才槃槃謝家安，江東獨步王文度，盛德日新郗嘉賓」。其語小異，故詳錄焉。}

\subsection*{127}

\textbf{人問王長史江虨兄弟群從，王答曰：「諸江皆復足自生活。」}{\footnotesize 虨及弟淳、從灌並有德行，知名於世。}

\subsection*{128}

\textbf{謝太傅道安北：「見之乃不使人厭，然出戶去，不復使人思。」}{\footnotesize 安北，王坦之也。\textbf{續晉陽秋}曰謝安初攜幼穉同好，養志海濱，襟情超暢，尤好聲律，然抑之以禮，在哀能至，弟萬之喪，不聽絲竹者將十年，及輔政，而修室第園館，麗車服，雖朞功之慘，不廢妓樂，王坦之因苦諫焉。\textbf{按}謝公蓋以王坦之好直言，故不思爾。}

\subsection*{129}

\textbf{謝公云：「司州造勝遍決。」}{\footnotesize \textbf{宋明帝文章志}曰胡之性簡，好達玄言也。}

\subsection*{130}

\textbf{劉尹云：「見何次道飲酒，使人欲傾家釀。」}{\footnotesize 充飲酒能溫克。}

\subsection*{131}

\textbf{謝太傅語真長：「阿齡於此事，故欲太厲。」}{\footnotesize 修齡，王胡之小字也。}\textbf{劉曰：「亦名士之高操者。」}{\footnotesize \textbf{胡之別傳}曰胡之治身清約，以風操自居。}

\subsection*{132}

\textbf{王子猷說：「世目士少為朗，我家亦以為徹朗。」}{\footnotesize \textbf{晉諸公贊}曰祖約少有清稱。}

\subsection*{133}

\textbf{謝公云：「長史語甚不多，可謂有令音。」}{\footnotesize \textbf{王濛別傳}曰濛性和暢，能清言，談道貴理中，簡而有會，商略古賢，顯默之際，辭旨劭令，往往有高致。}

\subsection*{134}

\textbf{謝鎮西道敬仁：「文學鏃鏃，無能不新。」}{\footnotesize \textbf{語林}曰敬仁有異才，時賢皆重之，王右軍在郡迎敬仁，叔仁輒同車，常惡其遲，後以馬迎敬仁，雖復風雨，亦不以車也。}

\subsection*{135}

\textbf{劉尹道江道群：「不能言而能不言。」}{\footnotesize 江灌已見。}

\subsection*{136}

\textbf{林公云：「見司州警悟交至，使人不得住，亦終日忘疲。」}{\footnotesize \textbf{王胡之別傳}曰胡之少有風尚，才器率舉，有秀悟之稱。}

\subsection*{137}

\textbf{世稱「苟子秀出，阿興清和」。}{\footnotesize 苟子已見。阿興，王蘊小字。}

\subsection*{138}

\textbf{簡文云：「劉尹茗柯有實理。」}{\footnotesize 柯，一作朾，又作仃，又作打。}

\subsection*{139}

\textbf{謝胡兒作著作郎，嘗作王堪傳，}{\footnotesize \textbf{晉諸公贊}曰堪，字世冑，東平壽張人，少以高亮義正稱，為尚書左丞，有準繩操，為石勒所害，贈太尉。}\textbf{不諳堪是何似人，咨謝公，謝公答曰：「世冑亦被遇，堪，烈之子，}{\footnotesize \textbf{晉諸公贊}曰烈，字陽秀，蚤知名魏朝，為治書御史。}\textbf{阮千里姨兄弟，潘安仁中外，安仁詩所謂『子親伊姑，我父惟舅』，是許允壻。」}{\footnotesize \textbf{岳集}曰堪為成都王軍司馬，岳送至北邙別，作詩曰「微微髮膚，受之父母，峩峩王侯，中外之首，子親伊姑，我父惟舅」。}

\subsection*{140}

\textbf{謝太傅重鄧僕射，常言：「天地無知，使伯道無兒。」}{\footnotesize \textbf{晉陽秋}曰鄧攸既棄子，遂無復繼嗣，為有識傷惜。}

\subsection*{141}

\textbf{謝公與王右軍書曰：「敬和棲託好佳。」}{\footnotesize \textbf{中興書}曰洽於公子中最知名，與潁川荀羡俱有美稱。}

\subsection*{142}

\textbf{吳四姓舊目云：「張文、朱武、陸忠、顧厚。」}{\footnotesize \textbf{吳錄士林}曰吳郡有顧、陸、朱、張，為四姓，三國之間，四姓盛焉。}

\subsection*{143}

\textbf{謝公語王孝伯：「君家藍田，舉體無常人事。」}{\footnotesize \textbf{按}述雖簡，而性不寬裕，投火怒蠅，方之未甚，若非太傅虛相褒飾，則世說謬設斯語也。}

\subsection*{144}

\textbf{許掾嘗詣簡文，爾夜風恬月朗，乃共作曲室中語，襟懷之詠，偏是許之所長，辭寄清婉，有逾平日，簡文雖契素，此遇尤相咨嗟，不覺造厀，共叉手語，達於將旦，既而曰：「玄度才情，故未易多有許。」}{\footnotesize \textbf{續晉陽秋}曰詢能言理，曾出都迎姊，簡文皇帝、劉真長說其情旨及襟懷之詠，每造厀賞對，夜以繫日。}

\subsection*{145}

\textbf{殷允出西，郗超與袁虎書云：「子思求良朋，託好足下，勿以開美求之。」}{\footnotesize \textbf{中興書}曰允，字子思，陳郡人，太常康第六子，恭素謙退，有儒者之風，歷吏部尚書。}\textbf{世目袁為開美，故子敬詩曰「袁生開美度」。}

\subsection*{146}

\textbf{謝車騎問謝公：「真長性至峭，何足乃重？」答曰：「是不見耳，阿見子敬，尚使人不能已。」}{\footnotesize \textbf{語林}曰羊驎因酒醉，撫謝左軍謂太傅曰「此家詎復後鎮西」，太傅曰「汝阿見子敬，便沐浴為論兄輩」。推此言意，則安以玄不見真長，故不重耳，見子敬尚重之，況真長乎？}

\subsection*{147}

\textbf{謝公領中書監，王東亭有事應同上省，王後至，坐促，王、謝雖不通，太傅猶斂厀容之，}{\footnotesize 王、謝不通事別見。}\textbf{王神意閑暢，謝公傾目，還謂劉夫人曰：「向見阿瓜，故自未易有，}{\footnotesize \textbf{按}王珣小字法護，而此言阿瓜，未為可解，儻小名有兩耳。}\textbf{雖不相關，正是使人不能已已。」}

\subsection*{148}

\textbf{王子敬語謝公：「公故蕭灑。」謝曰：「身不蕭灑，君道身最得，身正自調暢。」}{\footnotesize \textbf{續晉陽秋}曰安弘雅有器，風神調暢也。}

\subsection*{149}

\textbf{謝車騎初見王文度曰：「見文度雖蕭灑相遇，其復愔愔竟夕。」}

\subsection*{150}

\textbf{范豫章謂王荊州：}{\footnotesize 范甯、王忱並已見。}\textbf{「卿風流儁望，真後來之秀。」王曰：「不有此舅，焉有此甥？」}

\subsection*{151}

\textbf{子敬與子猷書，道：「兄伯蕭索寡會，遇酒則酣暢忘反，乃自可矜。」}

\subsection*{152}

\textbf{張天錫世雄涼州，以力弱詣京師，雖遠方殊類，亦邊人之桀也，}{\footnotesize 天錫已見。}\textbf{聞皇京多才，欽羡彌至，猶在渚住，司馬著作往詣之，}{\footnotesize 未詳。}\textbf{言容鄙陋，無可觀聽，天錫心甚悔來，以遐外可以自固，王彌有儁才，美譽當時，聞而造焉，}{\footnotesize \textbf{續晉陽秋}曰珉風情秀發，才辭富贍。}\textbf{既至，天錫見其風神清令，言話如流，陳說古今，無不貫悉，又諳人物氏族中來，皆有證據，天錫訝服。}

\subsection*{153}

\textbf{王恭始與王建武甚有情，後遇袁悅之間，遂致疑隟，}{\footnotesize \textbf{晉安帝紀}曰初，忱與族子恭少相善，齊聲見稱，及並登朝，俱為主相所待，內外始有不咸之論，恭獨深憂之，乃告忱曰「悠悠之論，頗有異同，當由驃騎簡於朝覲故也，將無從容切言之邪？若主相諧睦，吾徒得戮力明時，復何憂哉」，忱以為然，而慮弗見用，乃令袁悅具言之，悅每欲間恭，乃於王坐責讓恭曰「卿何妄生同異，疑誤朝野」，其言切厲，恭雖惋悵，謂忱為搆己也，忱雖心不負恭，而無以自亮，於是情好大離，而怨隟成矣。}\textbf{然每至興會，故有相思時，恭嘗行散至京口射堂，于時清露晨流，新桐初引，恭目之曰：「王大故自濯濯。」}

\subsection*{154}

\textbf{司馬太傅為二王目曰：「孝伯亭亭直上，阿大羅羅清疎。」}{\footnotesize 恭，正亮亢烈，忱，通朗誕放。}

\subsection*{155}

\textbf{王恭有清辭簡旨，能敘說，而讀書少，頗有重出，}{\footnotesize \textbf{中興書}曰恭雖才不多，而清辯過人。}\textbf{有人道孝伯「常有新意，不覺為煩」。}

\subsection*{156}

\textbf{殷仲堪喪後，桓玄問仲文：「卿家仲堪，定是何似人？」仲文曰：「雖不能休明一世，足以映徹九泉。」}{\footnotesize \textbf{續晉陽秋}曰仲堪，仲文之從兄也，少有美譽。}