\chapter{秦車鄰詁訓傳第十一}

\begin{quoting}\textbf{釋文}秦者，隴西谷名也，在雍州鳥鼠山之東北，昔臯陶之子伯翳佐禹治水有功，舜命作虞，賜姓曰贏，其末孫非子為周孝王養馬於汧渭之間，封為附庸，邑于秦谷，及非子之曾孫秦仲，周宣王又命為大夫，仲之孫襄公討西戎救周，周室東遷，以岐豐之地賜之，始列為諸侯，春秋時稱秦伯，崔云「秦在虞夏商為諸侯，至周為附庸」。\end{quoting}

\section{車鄰}

%{\footnotesize 三章、一章四句、二章章六句}

\textbf{車鄰，美秦仲也。秦仲始大，有車馬禮樂侍御之好焉。}

\textbf{有車鄰鄰，有馬白顛。}{\footnotesize 鄰鄰，眾車聲也。白顛，的顙也。}\textbf{未見君子，寺人之令。}{\footnotesize 寺人，內小臣也。箋云欲見國君者，必先令寺人使傳告之，時秦仲又始有此臣。}

\begin{quoting}周官內小臣云「掌王后之命，掌王之陰事陰令」，鄭注「陰事，群妃御見之事」，寺人云「掌王之內人及女宮之戒令」。\end{quoting}

\textbf{阪有漆，隰有栗。}{\footnotesize 興也。陂者曰阪，下濕曰隰。箋云興者，喻秦仲之君臣所有各得其宜。}\textbf{既見君子，竝坐鼓瑟。}{\footnotesize 又見其禮樂焉。箋云既見，既見秦仲也。並坐鼓瑟，君臣以閒暇燕飲相安樂也。}\textbf{今者不樂，逝者其耋。}{\footnotesize 耋，老也，八十曰耋。箋云今者不於此君之朝自樂，謂仕焉而去仕他國，其徒自使老，言將後寵祿也。}

\textbf{阪有桑，隰有楊。既見君子，竝坐鼓簧。}{\footnotesize 簧，笙也。}\textbf{今者不樂，逝者其亡。}{\footnotesize 亡，喪棄也。}

\section{駟驖}

%{\footnotesize 三章、章四句}

\textbf{駟驖，美襄公也。始命有田狩之事、園囿之樂焉。}{\footnotesize 始命，命為諸侯也，秦始附庸也。}

\textbf{駟驖孔阜，六轡在手。}{\footnotesize 驖驪、阜大也。箋云四馬六轡，六轡在手，言馬之良也。}\textbf{公之媚子，從公于狩。}{\footnotesize 能以道媚于上下者。冬獵曰狩。箋云媚於上下，謂使君臣和合也，此人從公往狩，言襄公親賢也。}

\textbf{奉時辰牡，辰牡孔碩。}{\footnotesize 時是、辰時也。冬獻狼，夏獻麋，春秋獻鹿豕群獸。箋云奉是時牡者，謂虞人也。時牡甚肥大，言禽獸得其所也。}\textbf{公曰左之，舍拔則獲。}{\footnotesize 拔，矢末也。箋云左之者，從禽之左射之也。拔，括也。舍拔則獲，言公善射。}

\textbf{遊于北園，四馬既閑。}{\footnotesize 閑，習也。箋云公所以田則克獲者，乃遊于北園之時，時則已習其四種之馬。}\textbf{輶車鸞鑣，載獫歇驕。}{\footnotesize 輶，輕也。獫歇驕，田犬也，長喙曰獫，短喙曰歇驕。箋云輕車，驅逆之車也。置鸞於鑣，異於乘車也。載，始也。始田犬者，謂達其搏噬，始成之也。此皆遊於北園時所為也。}

\begin{quoting}輶 \texttt{yóu}。獫 \texttt{xiǎn}、歇驕皆狗也。\textbf{朱熹}以車載犬，蓋以休其足力也。\end{quoting}

\section{小戎}

%{\footnotesize 三章、章十句}

\textbf{小戎，美襄公也。備其兵甲以討西戎，西戎方彊而征伐不休，國人則矜其車甲，婦人能閔其君子焉。}{\footnotesize 矜，夸大也。國人夸大其車甲之盛，有樂之意也。婦人閔其君子，恩義之至也。作者敘外內之志，所以美君政教之功。}

\textbf{小戎俴收，五楘梁輈。}{\footnotesize 小戎，兵車也。俴淺、收軫也。五，五束也。楘，歷錄也。梁輈，輈上句衡也。一輈五束，束有歷錄。箋云此群臣之兵車，故曰小戎。}\textbf{游環脅驅，陰靷鋈續。}{\footnotesize 游環，靷環也，游在背上，所以禦出也。脅驅，慎駕具，所以止入也。陰，揜軓也。靷，所以引也。鋈，白金也。續，續靷也。箋云游環在背上無常處，貫驂之外轡以禁其出。脅驅者，著服馬之外脅以止驂之入。揜軓在軾前垂輈上。鋈續，白金飾續靷之環。}\textbf{文茵暢轂，駕我騏馵。}{\footnotesize 文茵，虎皮也。暢轂，長轂也。騏，騏文也。左足白曰馵。箋云此上六句者，國人所矜。}\textbf{言念君子，溫其如玉。}{\footnotesize 箋云言，我也。念居子之性溫然如玉。玉有五德。}\textbf{在其板屋，亂我心曲。}{\footnotesize 西戎板屋。箋云心曲，心之委曲也。憂則心亂也。此上四句者，婦人所用閔其君子。}

\begin{quoting}小戎，對「元戎」言。俴 \texttt{jiàn}。\textbf{陳奐}四面束輿之木謂之軫，詩則謂之收，收，聚也，謂聚眾材而收束之也。古人登車必自車後。楘 \texttt{mù}，今曰箍。梁輈 \texttt{zhōu}，即車轅，以其長易折故箍以五楘。\textbf{胡承珙}蓋靷從輿下而出於軓前，以繫於衡，其革不能如此之長，必須為環以接續之，故曰鋈 \texttt{wù} 續。\textbf{馬瑞辰}說文「曲，像器受物之形」，心之受事有如曲之受物，故稱心曲，猶水涯之受水處亦曰水曲也。\end{quoting}

\textbf{四牡孔阜，六轡在手。騏駵是中，騧驪是驂。}{\footnotesize 黃馬黑喙曰騧。箋云赤身黑鬣曰駵。中，中服也。驂，兩騑也。}\textbf{龍盾之合，鋈以觼軜。}{\footnotesize 龍盾，畫龍其盾也。合，合而載之。軜，驂內轡也。箋云鋈以觼軜，軜之觼以白金為飾也。軜繫於軾前。}\textbf{言念君子，溫其在邑。}{\footnotesize 在敵邑也。}\textbf{方何為期，胡然我念之。}{\footnotesize 箋云方今以何時為還期乎，何以然了不來，言望之也。}

\begin{quoting}駵 \texttt{liú}。騧 \texttt{guā}。觼 \texttt{jué}，環之有舌者。軜 \texttt{nà}。\textbf{馬瑞辰}方之言將也。\end{quoting}

\textbf{俴駟孔群，厹矛鋈錞，蒙伐有苑。}{\footnotesize 俴駟，四介馬也。孔，甚也。厹，三隅矛也。錞，鐏也。蒙，討羽也。伐，中干也。苑，文貌。箋云俴，淺也，謂以薄金為介之札。介，甲也。甚群者，言和調也。蒙，厖也，討，雜也，畫雜羽之文於伐，故曰厖伐。}\textbf{虎韔鏤膺，交韔二弓，竹閉緄縢。}{\footnotesize 虎，虎皮也。韔，弓室也。膺，馬帶也。交韔，交二弓於韔中也。閉紲、緄繩、縢約也。箋云鏤膺，有刻金飾也。}\textbf{言念君子，載寢載興。厭厭良人，秩秩德音。}{\footnotesize 厭厭，安靜也。秩秩，有知也。箋云此既閔其君子寢起之勞，又思其性與德也。}

\begin{quoting}\textbf{馬瑞辰}釋文「韓詩云，駟馬不著甲曰俴駟」，韓說是也，管子參患篇曰「甲不堅密與俴者同實，將徒人與俴者同實」，注「俴謂無甲單衣也」，又云「俴，單也，人雖眾，無兵甲則與單人同也」，今按人無甲謂之俴，馬無甲亦謂之俴，其義正同。\textbf{王先謙}韓則訓俴為單，謂馬不著甲，以示其驍勇。厹 \texttt{qiú} 矛，亦作仇矛、酋矛。錞 \texttt{duì}，矛柄下端。伐，同瞂。苑 \texttt{yūn}。\textbf{嚴粲}鏤膺，鏤飾弓室之膺，弓以後為背，則以前為膺，故弓室之前亦為膺耳。閉，齊詩作柲，即檠，所以調弓也。緄縢 \texttt{gǔn téng}。厭 \texttt{yān}。\end{quoting}

\section{蒹葭}

%{\footnotesize 三章、章八句}

\textbf{蒹葭，刺襄公也。未能用周禮，將無以固其國焉。}{\footnotesize 秦處周之舊土，其人被周之德教日久矣，今襄公新為諸侯，未習周之禮法，故國人未服焉。}

\textbf{蒹葭蒼蒼，白露為霜。}{\footnotesize 興也。蒹薕、葭蘆也。蒼蒼，盛也。白露凝戾為霜然後歲事成，國家待禮然後興。箋云蒹葭在眾草之中蒼蒼然彊盛，至白露凝戾為霜則成而黃，興者，喻眾民之不從襄公政令者，得周禮以教之則服。}\textbf{所謂伊人，在水一方。}{\footnotesize 伊，維也。一方，難至矣。箋云伊，當作繄，繄，猶是也。所謂是知周禮之賢人乃在大水之一邊，假喻以言遠。}\textbf{遡洄從之，道阻且長。}{\footnotesize 逆流而上曰溯洄。逆禮則莫能以至也。箋云此言不以敬順往求之則不能得見。}\textbf{遡游從之，宛在水中央。}{\footnotesize 順流而涉曰溯游。順禮求濟，道來迎之。箋云宛，坐見貌。以敬順求之則近耳，易得見也。}

\begin{quoting}\textbf{馬瑞辰}一方，即一旁也。\end{quoting}

\textbf{蒹葭萋萋，白露未晞。}{\footnotesize 萋萋，猶蒼蒼也。晞，乾也。箋云未晞，未為霜。}\textbf{所謂伊人，在水之湄。}{\footnotesize 湄，水隒也。}\textbf{遡洄從之，道阻且躋。}{\footnotesize 躋，升也。箋云升者，言其難至，如升阪。}\textbf{遡游從之，宛在水中坻。}{\footnotesize 坻，小渚也。}

\begin{quoting}坻 \texttt{chí}。\end{quoting}

\textbf{蒹葭采采，白露未已。}{\footnotesize 采采，猶萋萋也。未已，猶未止也。}\textbf{所謂伊人，在水之涘。}{\footnotesize 涘，厓也。}\textbf{遡洄從之，道阻且右。}{\footnotesize 右，出其右也。箋云右者，言其迂迴也。}\textbf{遡游從之，宛在水中沚。}{\footnotesize 小渚曰沚。}

\begin{quoting}蜉蝣傳「采采，眾多也」。\end{quoting}

\section{終南}

%{\footnotesize 二章、章六句}

\textbf{終南，戒襄公也。能取周地，始為諸侯，受顯服，大夫美之，故作是詩以戒勸之。}

\textbf{終南何有，有條有梅。}{\footnotesize 興也。終南，周之名山中南也。條槄、梅柟也。宜以戒不宜也。箋云問何有者，意以為名山高大，宜有茂木也，興者，喻人君有盛德乃宜有顯服，猶山之木有大小也，此之謂戒勸。}\textbf{君子至止，錦衣狐裘。}{\footnotesize 錦衣，采色也。狐裘，朝廷之服也。箋云至止者，受命服於天子而來也。諸侯狐裘，錦衣以裼之。}\textbf{顏如渥丹，其君也哉。}{\footnotesize 箋云渥，厚漬也。顏色如厚漬之丹，言赤而澤也，其君也哉，儀貌尊嚴也。}

\textbf{終南何有，有紀有堂。}{\footnotesize 紀，基也。堂，畢道平如堂也。箋云畢也堂也亦高大之山所宜有也。畢，終南山之道名，邊如堂之牆然。}\textbf{君子至止，黻衣繡裳。}{\footnotesize 黑與青謂之黻，五色備謂之繡。}\textbf{佩玉將將，壽考不忘。}

\begin{quoting}紀，三家詩作杞。堂，三家詩作棠。將將，魯詩作鏘鏘。考，老也。\end{quoting}

\section{黃鳥}

%{\footnotesize 三章、章十二句}

\textbf{黃鳥，哀三良也。國人刺穆公以人從死而作是詩也。}{\footnotesize 三良，三善臣也，謂奄息、仲行、鍼虎也。從死，自殺以從死。}

\textbf{交交黃鳥，止于棘。}{\footnotesize 興也。交交，小貌。黃鳥以時往來得其所，人以壽命終亦得其所。箋云黃鳥止于棘以求安己也，此棘若不安則移，興者，喻臣之事君亦然，今穆公使臣從死，刺其不得黃鳥止于棘之本意。}\textbf{誰從穆公，子車奄息。}{\footnotesize 子車，氏。奄息，名。箋云言誰從穆公者，傷之。}\textbf{維此奄息，百夫之特。}{\footnotesize 乃特百夫之德。箋云百夫之中最雄俊也。}\textbf{臨其穴，惴惴其慄。}{\footnotesize 惴惴，懼也。箋云穴，謂塚壙中也。秦人哀傷此奄息之死，臨視其壙，皆為之悼慄。}\textbf{彼蒼者天，殲我良人。}{\footnotesize 殲盡、良善也。箋云言彼蒼者天，愬之。}\textbf{如可贖兮，人百其身。}{\footnotesize 箋云如此奄息之死可以他人贖之者，人皆百其身，謂一身百死猶為之，惜善人之甚。}

\begin{quoting}\textbf{馬瑞辰}柏舟詩「實維我特」傳「特，匹也」，匹之言敵也當也。\end{quoting}

\textbf{交交黃鳥，止于桑。誰從穆公，子車仲行。}{\footnotesize 箋云仲行，字也。}\textbf{維此仲行，百夫之防。}{\footnotesize 防，比也。箋云防，猶當也。言此一人當百夫。}\textbf{臨其穴，惴惴其慄。彼蒼者天，殲我良人。如可贖兮，人百其身。}

\begin{quoting}\textbf{陳奐}傳讀防為比方之方，徐邈云「毛音方」是也。\end{quoting}

\textbf{交交黃鳥，止于楚。誰從穆公，子車鍼虎。維此鍼虎，百夫之禦。}{\footnotesize 禦，當也。}\textbf{臨其穴，惴惴其慄。彼蒼者天，殲我良人。如可贖兮，人百其身。}

\begin{quoting}鍼 \texttt{qián}。\end{quoting}

\section{晨風}

%{\footnotesize 三章、章六句}

\textbf{晨風，刺康公也。忘穆公之業，始棄其賢臣焉。}

\textbf{鴥彼晨風，鬱彼北林。}{\footnotesize 興也。鴥，疾飛貌。晨風，鸇也。鬱，積也。北林，林名也。先君招賢人，賢人往之，駛疾如晨風之飛入北林。箋云先君，謂穆公。}\textbf{未見君子，憂心欽欽。}{\footnotesize 思望之，心中欽欽然。箋云言穆公始未見賢者之時，思望而憂之。}\textbf{如何如何，忘我實多。}{\footnotesize 今則忘之矣。箋云此以穆公之意責康公，如何如何乎，女忘我之事實多。}

\begin{quoting}鴥 \texttt{yù}，韓詩作鷸，廣韻「鷸，鳥飛快也」。\end{quoting}

\textbf{山有苞櫟，隰有六駮。}{\footnotesize 櫟，木也。駮，如馬，倨牙，食虎豹。箋云山之櫟、隰之駮皆其所宜有也，以言賢者亦國家所宜有。}\textbf{未見君子，憂心靡樂。如何如何，忘我實多。}

\begin{quoting}苞，叢生貌。六，同蓼，長貌。\end{quoting}

\textbf{山有苞棣，隰有樹檖。}{\footnotesize 棣，唐棣也。檖，赤羅也。}\textbf{未見君子，憂心如醉。如何如何，忘我實多。}

\begin{quoting}樹，直立貌。\end{quoting}

\section{無衣}

%{\footnotesize 三章、章五句}

\textbf{無衣，刺用兵也。秦人刺其君好攻戰，亟用兵而不與民同欲焉。}

\textbf{豈曰無衣，與子同袍。}{\footnotesize 興也。袍，襺也。上與百姓同欲，則百姓樂致其死。箋云此責康公之言也，君豈嘗曰「女無衣，我與女共袍乎」，言不與民同欲。}\textbf{王于興師，脩我戈矛，與子同仇。}{\footnotesize 戈長六尺六寸，矛長二丈。天下有道，則禮樂征伐自天子出。仇，匹也。箋云于，於也。怨耦曰仇。君不與我同欲，而於王興師，則云「脩我戈矛，與子同仇」，往伐之，刺其好攻戰。}

\textbf{豈曰無衣，與子同澤。}{\footnotesize 澤，潤澤也。箋云澤，褻衣，近汙垢。}\textbf{王于興師，脩我矛戟，與子偕作。}{\footnotesize 作，起也。箋云戟，車戟常也。}

\begin{quoting}澤，齊詩作襗。\end{quoting}

\textbf{豈曰無衣，與子同裳。王于興師，脩我甲兵，與子偕行。}{\footnotesize 行，往也。}

\begin{quoting}案曰袍、曰澤、曰裳，竟同於比丘之三衣矣。\end{quoting}

\section{渭陽}

%{\footnotesize 二章、章四句}

\textbf{渭陽，康公念母也。康公之母，晉獻公之女，文公遭麗姬之難，未反而秦姬卒，穆公納文公，康公時為大子，贈送文公于渭之陽，念母之不見也，我見舅氏，如母存焉，及其即位而作是詩也。}

\textbf{我送舅氏，曰至渭陽。}{\footnotesize 母之昆弟曰舅。箋云渭，水名也。秦是時都雍，至渭陽者，蓋東行送舅氏於咸陽之地。}\textbf{何以贈之，路車乘黃。}{\footnotesize 贈，送也。乘黃，四馬也。}

\begin{quoting}\textbf{陳奐}送舅氏至渭陽，不渡渭也。\end{quoting}

\textbf{我送舅氏，悠悠我思。何以贈之，瓊瑰玉佩。}{\footnotesize 瓊瑰，石次玉。}

\section{權輿}

%{\footnotesize 二章、章五句}

\textbf{權輿，刺康公也。忘先君之舊臣與賢者，有始而無終也。}

\textbf{於我乎，夏屋渠渠。}{\footnotesize 夏，大也。箋云屋，具也。渠渠，猶勤勤也。言君始於我，厚設禮食大具以食我，其意勤勤然。}\textbf{今也每食無餘。}{\footnotesize 箋云此言君今遇我薄，其食我纔足耳。}\textbf{于嗟乎，不承權輿。}{\footnotesize 承，繼也。權輿，始也。}

\begin{quoting}於，同烏，歎詞。渠渠，魯詩作蘧蘧，高也。大戴禮記「孟春，百草權輿」。\end{quoting}

\textbf{於我乎，每食四簋。}{\footnotesize 四簋，黍稷稻粱。}\textbf{今也每食不飽。于嗟乎，不承權輿。}

%\begin{flushright}秦國十篇、二十七章、百八十一句\end{flushright}