\chapter{生民之什詁訓傳第二十四}

\begin{quoting}\textbf{釋文}自生民至卷阿八篇，成王周公之正大雅。\end{quoting}

\section{生民}

%{\footnotesize 八章、四章章十句、四章章八句}

\textbf{生民，尊祖也。后稷生於姜嫄，文武之功起于后稷，故推以配天焉。}

\textbf{厥初生民，時維姜嫄。}{\footnotesize 生民，本后稷也。姜，姓也。后稷之母配高辛氏帝焉。箋云厥其、初始、時是也。言周之始祖，其生之者是姜嫄也。姜姓者，炎帝之後，有女名嫄，當堯之時，為高辛氏之世妃，本后稷之初生，故謂之生民。}\textbf{生民如何，克禋克祀，以弗無子。}{\footnotesize 禋敬、弗去也。去無子，求有子，古者必立郊禖焉，玄鳥至之日，以大牢祠于郊禖，天子親往，后妃率九嬪御，乃禮天子所御，帶以弓韣，授以弓矢，于郊禖之前。箋云克，能也。弗之言祓也。姜嫄之生后稷如何乎，乃禋祀上帝於郊禖，以祓除其無子之疾而得其福也。能者，言齊肅當神明意也。二王之後得用天子之禮。}\textbf{履帝武敏歆，攸介攸止。載震載夙，載生載育，時維后稷。}{\footnotesize 履，踐也。帝，高辛氏之帝也。武迹、敏疾也。從於帝而見于天，將事齊敏也。歆饗、介大也。攸止，福祿所止也。震動、夙早、育長也。后稷播百穀以利民。箋云帝，上帝也。敏，拇也。介，左右也。夙之言肅也。祀郊禖之時，時則有大神之迹，姜嫄履之，足不能滿，履其拇指之處，心體歆歆然，其左右所止住，如有人道感己者也，於是遂有身而肅戒不復御，後則生子而養長之，名曰棄，舜臣堯而舉之，是為后稷。}

\begin{quoting}\textbf{陳奐}緜「民之初生」傳「民，周民也」，此民亦為周民。周禮鄭玄注「禋 \texttt{yīn} 之言煙，周人尚臭，煙氣之臭聞者，積柴實牲體焉，或有玉帛，燔燎而升煙，所以報陽也」。弗，三家詩作祓，除也。介，同愒 \texttt{qì}，說文「愒，息也」。震，同娠。夙，同肅。\end{quoting}

\textbf{誕彌厥月，先生如達。}{\footnotesize 誕大、彌終、達生也。姜嫄之子先生者也。箋云達，羊子也。大矣后稷之在其母，終人道十月而生，生如達之生，言易也。}\textbf{不坼不副，無菑無害。}{\footnotesize 言易也。凡人在母，母則病，生則坼副菑害其母，橫逆人道。}\textbf{以赫厥靈，上帝不寧。不康禋祀，居然生子。}{\footnotesize 赫，顯也。不寧，寧也。不康，康也。箋云康、寧皆安也。姜嫄以赫然顯著之徵，其有神靈審矣，此乃天帝之氣也，心猶不安之，又不安徒以禋祀而無人道，居默然自生子，懼時人不信也。}

\begin{quoting}誕，發語詞。坼 \texttt{chè}、副 \texttt{pì} 皆裂也。\end{quoting}

\textbf{誕寘之隘巷，牛羊腓字之。}{\footnotesize 誕大、寘置、腓辟、字愛也。天生后稷，異之於人，欲以顯其靈也。帝不順天，是不明也，故承天意而異之于天下。箋云天異之，故姜嫄置后稷於牛羊之徑，亦所以異之。}\textbf{誕寘之平林，會伐平林。}{\footnotesize 牛羊而辟人者，理也，置之平林，又為人所收取之。}\textbf{誕寘之寒冰，鳥覆翼之。}{\footnotesize 大鳥來，一翼覆之，一翼藉之，人而收取之，又其理也，故置之於寒冰。}\textbf{鳥乃去矣，后稷呱矣。}{\footnotesize 於是知有天異，往取之矣，后稷呱呱然而泣。}\textbf{實覃實訏，厥聲載路。}{\footnotesize 覃長、訏大、路大也。箋云實之言適也。覃謂始能坐也，訏謂張口嗚呼也，是時聲音則已大矣。}

\begin{quoting}腓，通庇。說文「字，乳也」。覃訏 \texttt{tán xū}，言其哭聲長且亮也。\end{quoting}

\textbf{誕實匍匐，克岐克嶷，以就口食。}{\footnotesize 岐，知意也。嶷，識也。箋云能匍匐，則岐岐然意有所知也，其貌嶷嶷然，有所識別也，以此至于能就眾人口自食，謂六七歲時。}\textbf{蓺之荏菽，荏菽旆旆。禾役穟穟，麻麥幪幪，瓜瓞唪唪。}{\footnotesize 荏菽，戎菽也。旆旆然，長也。役，列也。穟穟，苗好美也。幪幪然，茂盛也。唪唪然，多實也。箋云蓺，樹也。戎菽，大豆也。就口食之時則有種殖之志，言天性也。}

\begin{quoting}役，說文引詩作穎，禾穎，即禾穗。唪 \texttt{běng}。\end{quoting}

\textbf{誕后稷之穡，有相之道。}{\footnotesize 相，助也。箋云大矣后稷之掌稼穡，有見助之道，謂若神助之力。}\textbf{茀厥豐草，種之黃茂。實方實苞，實種實褎，實發實秀，實堅實好，實穎實栗。即有邰家室。}{\footnotesize 茀，治也。黃，嘉穀也。茂，美也。方，極畝也。苞，本也。種，雜種也。褎，長也。發，盡發也。不榮而實曰秀。穎，垂穎也。栗，其實栗栗然。邰，姜嫄之國也。堯見天因邰而生后稷，故國后稷於邰，命使事天，以顯神順天命耳。箋云豐、苞亦茂也。方，齊等也。種，生不雜也。褎，枝葉長也。發，發管時也。栗，成就也。后稷教民除治茂草，使種黍稷，黍稷生則茂好，孰則大成，以此成功，堯改封於邰，就其成國之家室，無變更也。}

\begin{quoting}茀，同拂，廣雅「拂，除也、拔也」。\textbf{馬瑞辰}墨子明鬼篇「擇五穀之芳黃以為酒醴粢盛」，是五穀通可謂之黃。方，通放，萌芽出土也。苞，物叢生也。\textbf{馬瑞辰}種當讀如左傳「余髮如此種種」之種，程氏瑤田曰「種，出地短」是也。褎 \texttt{yòu}。即，往也。\end{quoting}

\textbf{誕降嘉種，維秬維秠，維穈維芑。}{\footnotesize 天降嘉種。秬，黑黍也。秠，一稃二米也。穈，赤苗也。芑，白苗也。箋云天應堯之顯后稷，為之下嘉種。}\textbf{恆之秬秠，是穫是畝。恆之穈芑，是任是負。以歸肇祀。}{\footnotesize 恆徧、肇始也。始歸郊祀也。箋云任，猶抱也。肇，郊之神位也。后稷以天為己下此四穀之故，則徧種之，成孰則穫而畝計之，抱負以歸於郊祀天。得祀天者，二王之後也。}

\begin{quoting}秠 \texttt{pī}。穈 \texttt{mén}。恆，同亘，徧也。\end{quoting}

\textbf{誕我祀如何，或舂或揄，或簸或蹂。釋之叟叟，烝之浮浮。}{\footnotesize 揄，抒臼也。或簸糠者，或蹂黍者。釋，淅米也。叟叟，聲也。浮浮，氣也。箋云蹂之言潤也。大矣，我后稷之祀天如何乎，美而將說其事也。舂而抒出之，簸之又潤濕之，將復舂之，趨於鑿也。釋之烝之，以為酒及簠簋之實。}\textbf{載謀載惟，取蕭祭脂。取羝以軷，載燔載烈。}{\footnotesize 嘗之日涖卜來歲之芟，獮之日涖卜來歲之戒，社之日涖卜來歲之稼，所以興來而繼往也，穀熟而謀，陳祭而卜矣。取蕭合黍稷，臭達牆屋，既奠而後爇蕭，合馨香也。羝羊，牡羊也。軷，道祭也。傅火曰燔，貫之加於火曰烈。箋云惟，思也。烈之言爛也。后稷既為郊祀之酒及其米，則諏謀其日，思念其禮，至其時，取蕭草與祭牲之脂，爇之於行神之位，馨香既聞，取羝羊之體以祭神，又燔烈其肉為尸羞焉。自此而往郊。}\textbf{以興嗣歲。}{\footnotesize 興來歲、繼往歲也。箋云嗣歲，今新歲也。以先歲之物齊敬犯軷而祀天者，將求新歲之豐年也，孟春之月令曰「乃擇元日，祈穀于上帝」。}

\begin{quoting}揄 \texttt{yóu}，同舀，從臼中取米。烝，同蒸。蕭，香蒿，今名艾。軷 \texttt{bó}，于省吾謂剝羊皮。\end{quoting}

\textbf{卬盛于豆，于豆于登，其香始升。上帝居歆，胡臭亶時。}{\footnotesize 卬，我也。木曰豆，瓦曰登。豆，薦菹醢也，登，大羹也。箋云胡之言何也。亶，誠也。我后稷盛菹醢之屬當於豆者於登者，其馨香始上行，上帝則安而歆享之，何芳臭之誠得其時乎，美之也。祀天用瓦豆，陶器質也。}\textbf{后稷肇祀，庶無罪悔，以迄于今。}{\footnotesize 迄，至也。箋云庶，眾也。后稷肇祀上帝於郊，而天下眾民咸得其所，無有罪過也，子孫蒙其福以至於今，故推以配天焉。}

\begin{quoting}卬，仰古字，\textbf{于省吾}古人祭祀時，設豆于俎几之上，祭者跪拜於神主之前，執燔烈之肉以上盛于豆，故曰仰盛于豆。居，語詞。\textbf{馬瑞辰}胡臭，謂芳臭之大。\end{quoting}

\section{行葦}

%{\footnotesize 八章、章四句，故言七章、二章章六句、五章章四句}

\textbf{行葦，忠厚也。周家忠厚，仁及草木，故能內睦九族，外尊事黃耇，養老乞言，以成其福祿焉。}{\footnotesize 九族，自己上至高祖、下至玄孫之親也。黃，黃髮也。耇，凍梨也。乞言，從求善言可以為政者，敦史受之。}

\textbf{敦彼行葦，牛羊勿踐履。方苞方體，維葉泥泥。}{\footnotesize 敦，聚貌。行，道也。葉初生泥泥。箋云苞，茂也。體，成形也。敦敦然道旁之葦，牧牛羊者毋使躐履折傷之，草物方茂盛，以其終將為人用，故周之先王為此愛之，況於人乎。}

\begin{quoting}敦 \texttt{tuán} 彼，即敦敦，重言也。泥，韓詩作苨。\end{quoting}

\textbf{戚戚兄弟，莫遠具爾。或肆之筵，或授之几。}{\footnotesize 戚戚，內相親也。肆，陳也。或陳設筵者，或授几者。箋云莫，無也。具，猶俱也。爾，謂進之也。王與族人燕，兄弟之親，無遠無近，俱揖而進之，年稚者為設筵而已，老者加之以几。}

\begin{quoting}漢書文三王傳引詩，顏注「爾，近也，言王之族親無疏遠，皆昵近也」。\end{quoting}

\textbf{肆筵設席，授几有緝御。}{\footnotesize 設席，重席也。緝御，踧踖之容也。箋云緝，猶續也。御，侍也。兄弟之老者，既為設重席授几，又有相續代而侍者，謂敦史也。}\textbf{或獻或酢，洗爵奠斝。}{\footnotesize 斝，爵也，夏曰醆，殷曰斝，周曰爵。箋云進酒於客曰獻，客答之曰酢。主人又洗爵醻客，客受而奠之，不舉也。用殷爵者，尊兄弟也。}

\textbf{醓醢以薦，或燔或炙。嘉殽脾臄，或歌或咢。}{\footnotesize 以肉曰醓醢。臄，函也。歌者，比於琴瑟也。徒擊鼓曰咢。箋云薦之禮，韭菹則醓醢也。燔用肉，炙用肝，以脾函為加，故謂之嘉。}

\begin{quoting}醓 \texttt{tǎn}。脾，同膍，即牛百葉。臄 \texttt{jué}，牛舌。咢 \texttt{è}。\end{quoting}

\textbf{敦弓既堅，四鍭既鈞。舍矢既均，}{\footnotesize 敦弓，畫弓也，天子敦弓。鍭，矢參亭。已均，中蓺。箋云舍之言釋也。蓺，質也。周之先王將養老，先與群臣行射禮，以擇其可與者以為賓。}\textbf{序賓以賢。}{\footnotesize 言賓客次序皆賢。孔子射於矍相之圃，觀者如堵牆，射至於司馬，使子路執弓矢出，延射曰「奔軍之將、亡國之大夫與為人後者不入，其餘皆入」，蓋去者半，入者半，又使公罔之裘、序點揚觶而語，公罔之裘揚觶而語曰「幼壯孝弟、耆耋好禮、不從流俗、修身以俟死者不在此位」，蓋去者半，處者半，序點又揚觶而語曰「好學不倦、好禮不變、耄勤稱道不亂者不在此位也」，蓋僅有存焉。箋云序賓以賢，謂以射中多少為次第。}

\textbf{敦弓既句，既挾四鍭。}{\footnotesize 天子之弓合九而成規。箋云射禮，搢三挾一箇，言已挾四鍭，則已徧釋之。}\textbf{四鍭如樹，}{\footnotesize 言皆中也。}\textbf{序賓以不侮。}{\footnotesize 言其皆有賢才也。箋云不侮者，敬也，其人敬於禮則射多中。}

\begin{quoting}句，同彀，弓引滿也。\end{quoting}

\textbf{曾孫維主，酒醴維醹。酌以大斗，以祈黃耇。}{\footnotesize 曾孫，成王也。醹，厚也。大斗，長三尺也。祈，報也。箋云祈，告也。今我成王承先王之法度，為主人，亦既序賓矣，有醇厚之酒醴，以大斗酌而嘗之而美，故以告黃耇之人，徵而養之也。飲酒之禮曰「告於先生君子可也」。}

\begin{quoting}斗，同枓，說文「勺也」，\textbf{陳奐}酌以大斗者，言挹取酒醴用大枓以注尊中。\end{quoting}

\textbf{黃耇台背，以引以翼。}{\footnotesize 台背，大老也。引長、翼敬也。箋云台之言鮐也，大老則背有鮐文。既告老人，及其來也，以禮引之，以禮翼之。在前曰引，在旁曰翼。}\textbf{壽考維祺，以介景福。}{\footnotesize 祺，吉也。箋云介，助也。養老人而得吉，所以助大福也。}

\section{既醉}

%{\footnotesize 八章、章四句}

\textbf{既醉，太平也。醉酒飽德，人有士君子之行焉。}{\footnotesize 成王祭宗廟，旅醻下徧群臣，至于無筭爵，故云醉焉。乃見十倫之義，志意充滿，是謂之飽德。}

\begin{quoting}\textbf{林義光}此詩為工祝奉尸命以致嘏於主人之辭。禮運注「嘏，祝為尸致福于主人之辭也」。\end{quoting}

\textbf{既醉以酒，既飽以德。}{\footnotesize 既者，盡其禮，終其事。箋云禮謂旅醻之屬，事謂惠施先後及歸俎之類。}\textbf{君子萬年，介爾景福。}{\footnotesize 箋云君子，斥成王也。介助、景大也。成王，女有萬年之壽，天又助女以大福，謂五福也。}

\begin{quoting}以，其也，二字古通用。\end{quoting}

\textbf{既醉以酒，爾殽既將。}{\footnotesize 將，行也。箋云爾，女也。殽，謂牲體也。成王之為群臣俎實，以尊卑差次行之。}\textbf{君子萬年，介爾昭明。}{\footnotesize 箋云昭，光也。}

\begin{quoting}將，通臧，美也。\end{quoting}

\textbf{昭明有融，高朗令終。}{\footnotesize 融長、朗明也。始於饗燕，終於享祀。箋云有又、令善也。天既助女以光明之道，又使之長，有高明之譽而以善名終，是其長也。}\textbf{令終有俶，公尸嘉告。}{\footnotesize 俶，始也。公尸，天子以卿，言諸侯也。箋云俶，猶厚也。既始有善令，終又厚之，公尸以善言告之，謂嘏辭也。諸侯有功德者，入為天子卿大夫，故云公尸，公，君也。}

\textbf{其告維何，籩豆靜嘉。}{\footnotesize 恆豆之菹，水草之和也，其醢，陸產之物也。加豆，陸產也，其醢，水物也，籩豆之薦，水土之品也。不敢用常褻味而貴多品，所以交於神明者，言道之徧至也。箋云公尸所以善言告之，是何故乎，乃用籩豆之物，絜清而美，政平氣和所致故也。}\textbf{朋友攸攝，攝以威儀。}{\footnotesize 言相攝佐者以威儀也。箋云朋友謂群臣同志好者也。言成王之臣皆有仁孝士君子之行，其所以相攝佐威儀之事。}

\begin{quoting}自此以下皆嘏辭也。靜，同靖，善也。\end{quoting}

\textbf{威儀孔時，君子有孝子。}{\footnotesize 箋云孔，甚也。言成王之臣威儀甚得其宜，皆君子之人，有孝子之行。}\textbf{孝子不匱，永錫爾類。}{\footnotesize 匱竭、類善也。箋云永，長也。孝子之行非有竭極之時，長以與女之族類，謂廣之以教道天下也。春秋傳曰「穎考叔，純孝也，施及莊公」。}

\begin{quoting}匱，同墜，據金文，「不墜」為周人常用語。周語「叔向曰『類也者，不忝前哲之謂也』。」\end{quoting}

\textbf{其類維何，室家之壺。}{\footnotesize 壺，廣也。箋云壺之言梱也。其與女之族類云何乎，室家先以相梱致，已乃及於天下。}\textbf{君子萬年，永錫祚胤。}{\footnotesize 胤，嗣也。箋云永，長也。成王，女有萬年之壽，天又長予女福祚至于子孫。}

\begin{quoting}壺 \texttt{kǔn}，本義為宮中道，引申為齊，即齊家之意。\end{quoting}

\textbf{其胤維何，天被爾祿。}{\footnotesize 祿，福也。箋云天予女福祚至于子孫云何乎，天覆被女以祿位，使錄臨天下。}\textbf{君子萬年，景命有僕。}{\footnotesize 僕，附也。箋云成王，女既有萬年之壽，天之大命又附著於女，謂使為政教。}

\begin{quoting}僕，奴僕。\end{quoting}

\textbf{其僕維何，釐爾女士。}{\footnotesize 釐，予也。箋云天之大命附著於女云何乎，予女以女而有士行者，謂生淑媛，使為之妃。}\textbf{釐爾女士，從以孫子。}{\footnotesize 箋云從，隨也。天既予女以女而有士行者，又使生賢知之子孫以隨之，謂傳世也。}

\begin{quoting}釐 \texttt{lí}，同賚，賜予。女士，魯詩作士女，士、女相對為言，皆奴僕也。\end{quoting}

\section{鳧鷖}

%{\footnotesize 五章、章六句}

\textbf{鳧鷖，守成也。太平之君子能持盈守成，神祇祖考安樂之也。}{\footnotesize 君子，斥成王也。言君子者，太平之時則皆然，非獨成王也。}

\begin{quoting}上既醉言正祭，而此詩言繹祭也，穀梁傳宣八年「繹者，祭之旦日之享賓也」，即賓尸也。\end{quoting}

\textbf{鳧鷖在涇，公尸來燕來寧。}{\footnotesize 鳧，水鳥也。鷖，鳧屬。太平則萬物眾多。箋云涇，水中也，水鳥而居水中，猶人為公尸之在宗廟也，故以喻焉。祭祀既畢，明日又設禮而與尸燕。成王之時，尸來燕也，其心安，不以己實臣之故自嫌。言此者，美成王事尸之禮備。}\textbf{爾酒既清，爾殽既馨。公尸燕飲，福祿來成。}{\footnotesize 馨，香之遠聞也。箋云爾者，女成王也。女酒殽清美，以與公尸燕樂飲酒之故，祖考以福祿來成女。}

\begin{quoting}爾雅「水直波曰俓」，即涇字。\end{quoting}

\textbf{鳧鷖在沙，公尸來燕來宜。}{\footnotesize 沙，水旁也。宜，宜其事也。箋云水鳥以居水中為常，今出在水旁，喻祭四方百物之尸也。其來燕也，心自以為宜，亦不以己實臣自嫌也。}\textbf{爾酒既多，爾殽既嘉。}{\footnotesize 言酒品齊多而殽備美。}\textbf{公尸燕飲，福祿來為。}{\footnotesize 厚為孝子也。箋云為，猶助也，助成王也。}

\begin{quoting}\textbf{孔疏}為，謂助為也，論語「夫子為衛君乎？夫子不為也」，並以「為」為助。\end{quoting}

\textbf{鳧鷖在渚，公尸來燕來處。}{\footnotesize 渚，沚也。處，止也。箋云水中之有渚，猶平地之有丘也，喻祭天地之尸也。以配至尊之故，其來燕似若止得其處。}\textbf{爾酒既湑，爾殽伊脯。公尸燕飲，福祿來下。}{\footnotesize 箋云湑，酒之泲者也。天地之尸尊，事尊不以褻味，泲酒脯而已。}

\begin{quoting}\textbf{林義光}處字本義為依几而立，其引申義為安樂，故謂安樂為處，古人多以譽處連言，譽為豫之借字，爾雅「豫，樂也」，又云「豫，安也」，處即譽也。\end{quoting}

\textbf{鳧鷖在潨，公尸來燕來宗。}{\footnotesize 潨，水會也。宗，尊也。箋云潨，水外之高者也，有瘞埋之象，喻祭社稷山川之尸。其來燕也，有尊主人之意。}\textbf{既燕于宗，福祿攸降。公尸燕飲，福祿來崇。}{\footnotesize 崇，重也。箋云既，盡也。宗，社宗也。群臣下及民，盡有祭社之禮而燕飲焉，為福祿所下也。今王祭社，又以尸燕，福祿之來乃重厚也。天子以下，其社神同，故云然。}

\begin{quoting}潨 \texttt{zhōng}，說文「小水入大水曰潨」。\end{quoting}

\textbf{鳧鷖在亹，公尸來止熏熏。}{\footnotesize 亹，山絕水也。熏熏，和說也。箋云亹之言門也。燕七祀之尸於門戶之外，故以喻焉。其來也，不敢當王之燕禮，故變言來止熏熏，坐不安之意。}\textbf{旨酒欣欣，燔炙芬芬。公尸燕飲，無有後艱。}{\footnotesize 欣欣然樂也。芬芬，香也。無有後艱，言不敢多祈也。箋云艱，難也。小神之尸卑，用美酒，有燔炙，可用褻味也，又不能致福祿，但令王自今無有後艱而已。}

\begin{quoting}漢書地理志顏注「亹 \texttt{mén} 者，水流夾山岸深若門也」，即峽口。來止，說文引詩亦作來燕。\textbf{俞樾}熏熏、欣欣字當互易。\end{quoting}

\section{假樂}

%{\footnotesize 四章、章六句}

\textbf{假樂，嘉成王也。}

\textbf{假樂君子，顯顯令德。宜民宜人，受祿于天。}{\footnotesize 假，嘉也。宜民宜人，宜安民、宜官人也。箋云顯，光也。天嘉樂成王，有光光之善德，安民官人皆得其宜，以受福祿於天。}\textbf{保右命之，自天申之。}{\footnotesize 申，重也。箋云成王之官人也，群臣保右而舉之，乃後命用之，又用天意申敕之，如舜之敕伯禹、伯夷之屬。}

\begin{quoting}假，同嘉，左傳、禮記引詩均作嘉。\end{quoting}

\textbf{干祿百福，子孫千億。穆穆皇皇，宜君宜王。}{\footnotesize 宜君王天下也。箋云干，求也。十萬曰億。天子穆穆，諸侯皇皇。成王行顯顯之令德，求祿得百福，其子孫亦勤行而求之，得祿千億，故或為諸侯，或為天子，言皆相勖以道。}\textbf{不愆不忘，率由舊章。}{\footnotesize 箋云愆過、率循也。成王之令德不過誤、不遺失，循用舊典之文章，謂周公之禮法。}

\begin{quoting}孟子離婁引詩云「遵先王之法而過者，未之有也」。\end{quoting}

\textbf{威儀抑抑，德音秩秩。無怨無惡，率由群匹。}{\footnotesize 抑抑，美也。秩秩，有常也。箋云抑抑，密也。秩秩，清也。成王立朝之威儀致密無所失，教令又清明，天下皆樂仰之，無有怨惡，循用群臣之賢者，其行能匹耦己之心。}\textbf{受福無疆，四方之綱。}

\begin{quoting}抑抑，同懿懿。\textbf{馬瑞辰}上章「率由舊章」為法祖，此章「率由群匹」為從眾。\end{quoting}

\textbf{之綱之紀，燕及朋友。}{\footnotesize 朋友，群臣也。箋云成王能為天下之綱紀，謂立法度以理治之也，其燕飲常與群臣，非徒樂族人而已。}\textbf{百辟卿士，媚于天子。不解于位，民之攸墍。}{\footnotesize 墍，息也。箋云百辟，畿內諸侯也。卿士，卿之有事也。媚，愛也。成王以恩意及群臣，群臣故皆愛之，不解於其職位，民之所以休息，由此也。}

\begin{quoting}卿士，左傳隱三年杜注「王卿之執政者」。墍 \texttt{xì}，同愒，休息。\end{quoting}

\section{公劉}

%{\footnotesize 六章、章十句}

\textbf{公劉，召康公戒成王也。成王將涖政，戒以民事，美公劉之厚於民而獻是詩也。}{\footnotesize 公劉者，后稷之曾孫也，夏之始衰，見迫逐，遷於豳而有居民之道。成王始幼少，周公居攝政，反歸之，成王將蒞政，召公與周公相成王為左右，召公懼成王尚幼稚，不留意於治民之事，故作是詩美公劉，以深戒之。}

\textbf{篤公劉，匪居匪康。迺埸迺疆，迺積迺倉。迺裹餱糧，于橐于囊，思輯用光。}{\footnotesize 篤，厚也。公劉居於邰而遭夏人亂，迫逐公劉，公劉乃辟中國之難，遂平西戎而遷其民，邑於豳焉。迺埸迺疆，言修其疆埸也。迺積迺倉，言民事時和，國有積倉也。小曰橐，大曰囊。思輯用光，言民相與和睦，以顯於時也。箋云厚乎公劉之為君也，不以所居為居，不以所安為安，邰國乃有疆埸也，乃有積委及倉也，安安而能遷，積而能散，為夏人迫逐己之故，不忍鬪其民，乃裹糧食於囊橐之中，棄其餘而去，思在和其民人，用光大其道，為今子孫之基。}\textbf{弓矢斯張，干戈戚揚，爰方啟行。}{\footnotesize 戚，斧也。揚，鉞也。張其弓矢，秉其干戈戚揚，以方開道路去之豳，蓋諸侯之從者十有八國焉。箋云干，盾也。戈，句孑戟也。爰，曰也。公劉之去邰，整其師旅，設其兵器，告其士卒曰「為女方開道而行」，明己之遷非為迫逐之故，乃欲全民也。}

\begin{quoting}埸 \texttt{yì}，田界。積，庾也，露天存糧處。有底曰囊，無底曰槖。\end{quoting}

\textbf{篤公劉，于胥斯原。既庶既繁，既順迺宣，而無永歎。}{\footnotesize 胥相、宣徧也。民無長歎，猶文王之無悔也。箋云于，於也。廣平曰原。厚乎公劉之於相此原地以居民，民既眾矣，既多矣，既順其事矣，又乃使之時耕，民皆安今之居而無長歎，思其舊時也。}\textbf{陟則在巘，復降在原。何以舟之，維玉及瑤，鞞琫容刀。}{\footnotesize 巘，小山，別於大山也。舟，帶也。瑤，言有美德也。下曰鞞，上曰琫，言德有度數也。容刀，言有武事也。箋云陟升、降下也。公劉之相此原地也，由原而升巘，復下在原，言反覆之，重居民也，民亦愛公劉之如是，故進玉瑤容刀之佩。}

\begin{quoting}\textbf{馬瑞辰}言民心既順其情，乃宣暢也，故下即言「而無永歎」矣。巘 \texttt{yǎn}。舟，\textbf{馬瑞辰}說文「帀徧也」，字通作周，帶周於身，故舟得訓帶。鞞琫，見瞻彼洛矣注。\textbf{陳奐}佩刀以為容飾，故曰容刀。\end{quoting}

\textbf{篤公劉，逝彼百泉，瞻彼溥原。迺陟南岡，乃覯于京。}{\footnotesize 溥大、覯見也。箋云逝往、瞻視、溥廣也。山脊曰岡，絕高為之京。厚乎公劉之相此原地也，往之彼百泉之間，視其廣原可居之處，乃升其南山之脊，乃見其可居者於京，謂可營立都邑之處。}\textbf{京師之野，于時處處，于時廬旅，于時言言，于時語語。}{\footnotesize 是京乃大眾所宜居之也。廬，寄也。直言曰言，論難曰語。箋云于於、時是也。京地乃眾民所宜居之野也，於是處其所當處者，廬舍其賓旅，言其所當言，語其所當語，謂安民館客，施教令也。}

\begin{quoting}\textbf{陳奐}山脊曰岡，岡即豳山之岡也，豳山在百泉之南，故曰南岡。\textbf{馬瑞辰}吳斗南曰「京者，地名，師者，都邑之稱，如洛邑亦稱洛師之類」，其說是也，京師連稱始此，後遂以名天子居焉。\end{quoting}

\textbf{篤公劉，于京斯依。蹌蹌濟濟，俾筵俾几。}{\footnotesize 箋云蹌蹌濟濟，士大夫之威儀也。俾，使也。厚乎公劉之居於此京，依而築宮室，其既成也，與群臣士大夫飲酒以落之，群臣則相使為公劉設几筵，使之升坐。}\textbf{既登乃依，乃造其曹，執豕于牢，酌之用匏。}{\footnotesize 賓已登席坐矣，乃依几矣。曹，群也。執豕于牢，新國則殺禮也。酌之用匏，儉以質也。箋云公劉既登堂負扆而立，群臣乃適其牧群，搏豕於牢中，以為飲酒之殽。酌酒以匏為爵，言忠敬也。}\textbf{食之飲之，君之宗之。}{\footnotesize 為之君，為之大宗也。箋云宗，尊也。公劉雖去邰國來遷，群臣從而君之尊之，猶在邰也。}

\begin{quoting}禮記曲禮「凡行容，大夫濟濟，士蹌蹌 \texttt{qiāng}」。造，三家詩作告，同祰，說文「吿祭也」。曹，同䄚，祭猪神。\textbf{馬瑞辰}據下云「執豕于牢」，知詩「乃造其曹」謂將用豕而告祭於豕先。\end{quoting}

\textbf{篤公劉，既溥既長，既景迺岡。相其陰陽，觀其流泉。}{\footnotesize 既景乃岡，考於日景，參之高岡。箋云厚乎公劉之居豳也，既廣其地之東西，又長其南北，既以日景定其經界於山之脊，觀相其陰陽寒煖所宜、流泉浸潤所及，皆為利民富國。}\textbf{其軍三單，度其隰原，徹田為糧。}{\footnotesize 三單，相襲也。徹，治也。箋云邰，后稷上公之封，大國之制三軍，以其餘卒為羨，今公劉遷於豳，民始從之，丁夫適滿三軍之數，單者，無羨卒也。度其隰與原田之多少，徹之使出稅以為國用。什一而稅謂之徹，魯哀公曰「二，吾猶不足，如之何其徹也」。}\textbf{度其夕陽，豳居允荒。}{\footnotesize 山西曰夕陽。荒，大也。箋云允，信也。夕陽者，豳之所處也。度其廣輪，豳之所處，信寬大也。}

\begin{quoting}單，同禪，代也。徹田，開墾田地。\end{quoting}

\textbf{篤公劉，于豳斯館。涉渭為亂，取厲取鍜。}{\footnotesize 館，舍也。正絕流曰亂。鍛，石也。箋云鍛，石所以為鍛質也。厚乎公劉，於豳地作此宮室，乃使人渡渭水，為舟絕流，而南取鍛厲斧斤之石，可以利器，用伐取材木，給築事也。}\textbf{止基迺理，爰眾爰有。夾其皇澗，遡其過澗。}{\footnotesize 皇，澗名也。溯，鄉也。過，澗名也。箋云爰，曰也。止基，作宮室之功止，而後疆理其田野，校其夫家人數日益多矣，器物有足矣，皆布居澗水之旁。}\textbf{止旅乃密，芮鞫之即。}{\footnotesize 密，安也。芮，水厓也。鞫，究也。箋云芮之言內也，水之內曰隩，水之外曰鞫。公劉居豳既安，軍旅之役止，士卒乃安，亦就澗水之內外而居，修田事也。}

\begin{quoting}止，「之」字之訛，此也。遡，面對。\textbf{胡承珙}凡水相入之處皆曰汭，其會合襟帶必有隈曲，內曲即芮，外曲即鞫。孔疏「此則來者愈眾，並水之內曲外曲而皆居之」。\end{quoting}

\section{泂酌}

%{\footnotesize 三章、章五句}

\textbf{泂酌，召康公戒成王也。言皇天親有德、饗有道也。}

\textbf{泂酌彼行潦，挹彼注茲，可以餴饎。}{\footnotesize 泂，遠也。行潦，流潦也。餴，餾也。饎，酒食也。箋云流潦，水之薄者也，遠酌取之，投大器之中，又挹之注之於此小器，而可以沃酒食之餴者，以有忠信之德、齊絜之誠以薦之故也，春秋傳曰「人不易物，惟德繄物」。}\textbf{豈弟君子，民之父母。}{\footnotesize 樂以彊教之，易以說安之，民皆有父之尊，有母之親。}

\begin{quoting}餴 \texttt{fēn}，蒸也。饎 \texttt{chì}。呂氏春秋曰「愷悌君子，民之父母」，愷者大也，悌者長也，君子之德長且大者，則為民父母。\end{quoting}

\textbf{泂酌彼行潦，挹彼注茲，可以濯罍。}{\footnotesize 濯，滌也。罍，祭器。}\textbf{豈弟君子，民之攸歸。}

\textbf{泂酌彼行潦，挹彼注茲，可以濯溉。}{\footnotesize 溉，清也。}\textbf{豈弟君子，民之攸墍。}{\footnotesize 箋云墍，息也。}

\begin{quoting}溉，同概，古漆器酒尊。墍，見假樂卒章注。\end{quoting}

\section{卷阿}

%{\footnotesize 十章、六章章五句、四章章六句}

\textbf{卷阿，召康公戒成王也。言求賢用吉士也。}{\footnotesize 吉，猶善也。}

\textbf{有卷者阿，飄風自南。}{\footnotesize 興也。卷，曲也。飄風，回風也。惡人被德化而消，猶飄風之入曲阿也。箋云大陵曰阿。有大陵卷然而曲，回風從長養之方來入之。興者，喻王當屈體以待賢者，賢者則猥來就之，如飄風之入曲阿然。其來也，為長養民。}\textbf{豈弟君子，來游來歌，以矢其音。}{\footnotesize 矢，陳也。箋云王能待賢者如是，則樂易之君子來就王游，而歌以陳出其聲音，言其將以樂王也，感王之善心也。}

\begin{quoting}卷 \texttt{quán}。\end{quoting}

\textbf{伴奐爾游矣，優游爾休矣。}{\footnotesize 伴奐，廣大有文章也。箋云伴奐，自縱㢮之意也。賢者既來，王以才官秩之，各任其職，女則得伴奐而優游自休息也。孔子曰「無為而治者，其舜也與，恭己正南面而已」，言任賢故逸也。}\textbf{豈弟君子，俾爾彌爾性，似先公酋矣。}{\footnotesize 彌，終也。似，嗣也。酋，終也。箋云俾，使也。樂易之君子來在位，乃使女終女之性命，無困病之憂，嗣先君之功而終成之。}

\textbf{爾土宇昄章，亦孔之厚矣。}{\footnotesize 昄，大也。箋云土宇，謂居民以土地屋宅也。孔，甚也。女得賢者，與之為治，使居宅民大得其法則，王恩惠亦甚厚矣。勸之使然。}\textbf{豈弟君子，俾爾彌爾性，百神爾主矣。}{\footnotesize 箋云使女為百神主，謂群受饗而佐之。}

\begin{quoting}昄，音義同版，昄章，猶版圖也。孟子萬章「使之主祭而百神享之，是天受之」。\end{quoting}

\textbf{爾受命長矣，茀祿爾康矣。}{\footnotesize 茀，小也。箋云茀福、康安也。女得賢者，與之承順天地，則受久長之命，福祿又安女。}\textbf{豈弟君子，俾爾彌爾性，純嘏爾常矣。}{\footnotesize 嘏，大也。箋云純，大也。予福曰嘏。使女大受神之福以為常。}

\textbf{有馮有翼，有孝有德，以引以翼。}{\footnotesize 有馮有翼，道可馮依，以為輔翼也。引長、翼敬也。箋云馮，馮几也。翼，助也。有孝，斥成王也。有德，謂群臣也。王之祭祀，擇賢者以為尸，尊之，豫撰几擇佐食，廟中有孝子，有群臣，尸之入也，使祝贊道之，扶翼之，尸至，設几，佐食助之。尸者神象，故事之如祖考。}\textbf{豈弟君子，四方為則。}{\footnotesize 箋云則，法也。王之臣有是樂易之君子，則天下莫不放效以為法。}

\begin{quoting}\textbf{馬瑞辰}王尚書曰「爾雅，善父母為孝，推而言之，則為善德之通稱」，此詩有孝有德亦泛言有善有德，不必專指孝親言。行葦箋「在前曰引，在旁曰翼」。\end{quoting}

\textbf{顒顒卬卬，如圭如璋，令聞令望。}{\footnotesize 顒顒，溫貌。卬卬，盛貌。箋云令，善也。王有賢臣，與之以禮義相切瑳，體貌則顒顒然敬順，志氣則卬卬然高朗，如玉之圭璋也，人聞之則有善聲譽，人望之則有善威儀，德行相副。}\textbf{豈弟君子，四方為綱。}{\footnotesize 箋云綱者，能張眾目。}

\textbf{鳳皇于飛，翽翽其羽，亦集爰止。}{\footnotesize 鳳皇，靈鳥仁瑞也，雄曰鳳，雌曰皇。翽翽，眾多也。箋云翽翽，羽聲也。亦，亦眾鳥也。爰，于也。鳳皇往飛翽翽然，亦與眾鳥集於所止，眾鳥慕鳳皇而來，喻賢者所在，群士皆慕而往仕也。因時鳳皇至，故以喻焉。}\textbf{藹藹王多吉士，維君子使，媚于天子。}{\footnotesize 藹藹，猶濟濟也。箋云媚，愛也。王之朝多善士藹藹然，君子在上位者率化之，使之親愛天子，奉職盡力。}

\begin{quoting}維，同惟。\textbf{陳啟源}毛詩稽古編曰詩十章，凡十言君子，而其六則言豈弟，箋疏皆目大臣，即敘所謂賢也，敘所謂吉士，則經文之「藹藹吉士、藹藹吉人」也，能信任大賢，處之尊位，則眾賢滿朝矣。\end{quoting}

\textbf{鳳皇于飛，翽翽其羽，亦傅于天。}{\footnotesize 箋云傅，猶戾也。}\textbf{藹藹王多吉人，維君子命，媚于庶人。}{\footnotesize 箋云命，猶使也。善士親愛庶人，謂撫擾之，令不失職。}

\textbf{鳳皇鳴矣，于彼高岡。梧桐生矣，于彼朝陽。}{\footnotesize 梧桐，柔木也。山東曰朝陽。梧桐不生山岡，大平而後生朝陽。箋云鳳皇鳴于山脊之上者，居高視下，觀可集止，喻賢者待禮乃行，翔而後集。梧桐生者，猶明君出也，生於朝陽者，被溫仁之氣，亦君德也。鳳皇之性，非梧桐不棲，非竹實不食。}\textbf{菶菶萋萋，雝雝喈喈。}{\footnotesize 梧桐盛也，鳳皇鳴也，臣竭其力，則地極其化，天下和洽，則鳳皇樂德。箋云菶菶萋萋，喻君德盛也，雝雝喈喈，喻民臣和協。}

\begin{quoting}\textbf{姚際恆}詩意本是高岡朝陽，梧桐生其上，而鳳凰棲於梧桐之上鳴焉，今鳳凰言高岡，梧桐言朝陽，互見也。菶 \texttt{běng}。\end{quoting}

\textbf{君子之車，既庶且多。君子之馬，既閑且馳。}{\footnotesize 上能錫以車馬，行中節，馳中法也。箋云庶眾、閑習也。今賢者在位，王錫其車眾多矣，其馬又閑習於威儀能馳矣。大夫有乘馬，有貳車。}\textbf{矢詩不多，維以遂歌。}{\footnotesize 不多，多也。明王使公卿獻詩以陳其志，遂為工師之歌焉。箋云矢，陳也。我陳作此詩，不復多也，欲令遂為樂歌，王日聽之，則不損今之成功也。}

\section{民勞}

%{\footnotesize 五章、章十句}

\textbf{民勞，召穆公刺厲王也。}{\footnotesize 厲王，成王七世孫也。時賦斂重數，徭役煩多，人民勞苦，輕為姧宄，彊陵弱，眾暴寡，作寇害，故穆公以刺之。}

\begin{quoting}\textbf{釋文}從此至桑柔五篇，是厲王變大雅。\end{quoting}

\textbf{民亦勞止，汔可小康。惠此中國，以綏四方。}{\footnotesize 汔，危也。中國，京師也。四方，諸夏也。箋云汔，幾也。康、綏皆安也。惠，愛也。今周民罷勞矣，王幾可以小安之乎，愛京師之人以安天下，京師者，諸夏之根本。}\textbf{無縱詭隨，以謹無良。式遏寇虐，憯不畏明。}{\footnotesize 詭隨，詭人之善、隨人之惡者。以謹無良，慎小以懲大也。憯，曾也。箋云謹，猶慎也。良善、式用、遏止也。王為政無聽於詭人之善不肯行而隨人之惡者，以此敕慎無善之人，又用此止為寇虐、曾不畏敬明白之刑罪者，疾時有之。}\textbf{柔遠能邇，以定我王。}{\footnotesize 柔，安也。箋云能，猶侞也。邇，近也。安遠方之國，順侞其近者，當以此定我周家為王之功。言我者，同姓親也。}

\begin{quoting}汔，乞求。\textbf{于省吾}求可以小安，非有希於郅治之隆也，其意婉而諷矣。\textbf{陳奐}縱，當依左傳作從，箋以「聽」釋從，其字不誤也。\textbf{王引之}詭隨，疊韻字，不得分訓。\textbf{馬瑞辰}此詩每章皆言「詭隨」，而但曰無縱，可知其為小惡，下文云以謹，曰式遏，明其惡漸大矣。憯 \texttt{cǎn}。\textbf{王引之}古者謂相善為相能。\end{quoting}

\textbf{民亦勞止，汔可小休。惠此中國，以為民逑。}{\footnotesize 休，定也。逑，合也。箋云休，止息也。合，聚也。}\textbf{無縱詭隨，以謹惽怓。式遏寇虐，無俾民憂。}{\footnotesize 惽怓，大亂也。箋云惽怓，猶讙譁也，謂好爭訟者也。俾，使也。}\textbf{無棄爾勞，以為王休。}{\footnotesize 休，美也。箋云勞，猶功也。無廢女始時勤政事之功，以為女王之美。述其始時者，誘掖之也。}

\begin{quoting}惽怓 \texttt{mèn náo}。\end{quoting}

\textbf{民亦勞止，汔可小息。惠此京師，以綏四國。}{\footnotesize 息，止也。}\textbf{無縱詭隨，以謹罔極。式遏寇虐，無俾作慝。}{\footnotesize 慝，惡也。箋云罔無、極中也。無中，所行不得中正。}\textbf{敬慎威儀，以近有德。}{\footnotesize 求近德也。}

\begin{quoting}\textbf{姚際恆}末二句教之以近君子也。\end{quoting}

\textbf{民亦勞止，汔可小愒。惠此中國，俾民憂泄。}{\footnotesize 愒息、泄去也。箋云泄，猶出也、發也。}\textbf{無縱詭隨，以謹醜厲。式遏寇虐，無俾正敗。}{\footnotesize 醜眾、厲危也。箋云厲，惡也，春秋傳曰「其父為厲」。敗，壞也，無使先王之正道壞。}\textbf{戎雖小子，而式弘大。}{\footnotesize 戎，大也。箋云戎，猶女也。式，用也。弘，猶廣也。今王女雖小子自遇，而女用事於天下甚廣大也。易曰「君子出其言善則千里之外應之，況其邇者乎，出其言不善則千里之外違之，況其邇者乎」，是以此戒之。}

\begin{quoting}正，同政，下章同。\end{quoting}

\textbf{民亦勞止，汔可小安。惠此中國，國無有殘。}{\footnotesize 賊義曰殘。箋云王愛此京師之人，則天下邦國之君不為殘酷矣。}\textbf{無縱詭隨，以謹繾綣。式遏寇虐，無俾正反。}{\footnotesize 繾綣，反覆也。}\textbf{王欲玉女，是用大諫。}{\footnotesize 箋云玉者，君子比德焉，王乎，我欲令女如玉然，故作是詩，用大諫正女。此穆公至忠之言。}

\begin{quoting}\textbf{林義光}玉女，謂財貨與女色也。\end{quoting}

\section{板}

%{\footnotesize 八章、章八句}

\textbf{板，凡伯刺厲王也。}{\footnotesize 凡伯，周同姓，周公之胤也，入為王卿士。}

\begin{quoting}古本詩經皆作版，荀子楊倞注「大雅版之詩」可證。\end{quoting}

\textbf{上帝板板，下民卒癉。出話不然，為猶不遠。}{\footnotesize 板板，反也。上帝，以稱王者也。癉，病也。話，善言也。猶，道也。箋云猶，謀也。王為政反先王與天之道，天下之民盡病，其出善言而不行之也，此為謀不能遠圖，不知禍之將至。}\textbf{靡聖管管，不實於亶。}{\footnotesize 管管，無所依也。亶，誠也。箋云王無聖人之法度，管管然以心自恣，不能用實於誠信之言，言行相違也。}\textbf{猶之未遠，是用大諫。}{\footnotesize 猶，圖也。箋云王之謀不能圖遠，用是故我大諫王也。}

\begin{quoting}板板，魯詩作版版。卒癉 \texttt{cuì dǎn}。\end{quoting}

\textbf{天之方難，無然憲憲。天之方蹶，無然泄泄。}{\footnotesize 憲憲，猶欣欣也。蹶，動也。泄泄，猶沓沓也。箋云天，斥王也。王方欲艱難天下之民，又方變更先王之道，臣乎，女無憲憲然、無沓沓然為之制法度達其意，以成其惡。}\textbf{辭之輯矣，民之洽矣。辭之懌矣，民之莫矣。}{\footnotesize 輯和、洽合、懌說、莫定也。箋云辭，辭氣，謂政教也。王者政教和說順於民，則民心合定。此戒語時之大臣。}

\begin{quoting}泄 \texttt{yì}，亦作呭，說文「呭，多言也」。辭，同辝，金文辝訓我。莫，同慔，勉力。\end{quoting}

\textbf{我雖異事，及爾同寮。我即爾謀，聽我囂囂。}{\footnotesize 寮，官也。囂囂，猶謷謷也。箋云及與、即就也。我雖與爾職事異者，乃與女同官，俱為卿士，我就女而謀，欲忠告以善道，女反聽我言，謷謷然不肯受。}\textbf{我言維服，勿以為笑。先民有言，詢于芻蕘。}{\footnotesize 芻蕘，薪采者。箋云服，事也。我所言乃今之急事，女無笑之，古之賢者有言，有疑事當與薪采者謀之，匹夫匹婦或知及之，況於我乎。}

\textbf{天之方虐，無然謔謔。老夫灌灌，小子蹻蹻。}{\footnotesize 謔謔然喜樂。灌灌，猶欵欵也。蹻蹻，驕貌。箋云今王方為酷虐之政，女無謔謔然以讒慝助之，老夫諫女欵欵然，自謂也，女反蹻蹻然如小子，不聽我言。}\textbf{匪我言耄，爾用憂謔。多將熇熇，不可救藥。}{\footnotesize 八十曰耄。熇熇然，熾盛也。箋云將，行也。今我言非老耄有失誤，乃告女用可憂之事，而女反如戲謔，多行熇熇慘毒之惡，誰能止其禍。}

\begin{quoting}憂，同優，優謔，調笑也。熇 \texttt{hè}。\end{quoting}

\textbf{天之方懠，無為夸毗。威儀卒迷，善人載尸。}{\footnotesize 懠，怒也。夸毗，體柔人也。箋云王方行酷虐之威怒，女無夸毗以形體順從之，君臣之威儀盡迷亂，賢人君子則如尸矣，不復言語。時厲王虐而弭謗。}\textbf{民之方殿屎，則莫我敢葵。喪亂蔑資，曾莫惠我師。}{\footnotesize 殿屎，呻吟也。蔑無、資財也。箋云葵，揆也。民方愁苦而呻吟，則忽然無有揆度知其然者，其遭喪禍，又素以賦斂空虛，無財貨以共其事，窮困如此，又曾不肯惠施以賙贍眾民，言無恩也。}

\begin{quoting}孔疏引孫炎曰「夸毗，屈己卑身以柔順人也」。載，則也。殿屎 \texttt{xī}，同唸吚，呻吟也。資，同濟，止息。師，眾也。\end{quoting}

\textbf{天之牖民，如壎如篪，如璋如圭，如取如攜。}{\footnotesize 牖，道也。如壎如篪，言相和也。如璋如圭，言相合也。如取如攜，言必從也。箋云王之道民以禮義，則民和合而從之如此。}\textbf{攜無曰益，牖民孔易。民之多辟，無自立辟。}{\footnotesize 辟，法也。箋云易，易也。女攜掣民東與西與，民皆從女所為，無曰是何益為，道民在己，甚易也，民之行多為邪辟者，乃女君臣之過，無自謂所建為法也。}

\begin{quoting}牖，孔疏「牖與誘古字通用」。曰，語詞。益，同隘，阻礙。\textbf{馬瑞辰}謂邪僻之世，不可執法以繩人。\end{quoting}

\textbf{价人維藩，大師維垣，大邦維屏，大宗維翰。}{\footnotesize 价，善也。藩，屏也。垣，牆也。王者天下之大宗。翰，幹也。箋云价，甲也，被甲之人，謂卿士掌軍事者。大師，三公也。大邦，成國諸侯也。大宗，王之同姓之適子也。王當用公卿諸侯及宗室之貴者為藩屏垣幹，為輔弼，無疏遠之。}\textbf{懷德維寧，宗子維城。無俾城壞，無獨斯畏。}{\footnotesize 懷，和也。箋云斯，離也。和女德，無行酷虐之政，以安女國，以是為宗子之城，使免於難，遂行酷虐則禍及宗子，是謂城壞，城壞則乖離，而女獨居而畏矣。宗子謂王之適子。}

\begin{quoting}价，魯詩作介，善也。\end{quoting}

\textbf{敬天之怒，無敢戲豫。敬天之渝，無敢馳驅。}{\footnotesize 戲豫，逸豫也。馳驅，自恣也。箋云渝，變也。}\textbf{昊天曰明，及爾出王。昊天曰旦，及爾游衍。}{\footnotesize 王往、旦明、游行、衍溢也。箋云及，與也。昊天在上，人仰之皆謂之明，常與女出入往來，游溢相從，視女所行善惡，可不慎乎。}

\begin{quoting}敬，魯詩作畏。\end{quoting}

%\begin{flushright}生民之什十篇、六十五章、四百三十三句\end{flushright}