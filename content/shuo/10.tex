\chapter{規箴第十}

\subsection*{1}

\textbf{漢武帝乳母嘗於外犯事，帝欲申憲，乳母求救東方朔，}{\footnotesize \textbf{漢書}曰朔，字曼倩，平原厭次人。\textbf{朔別傳}曰朔，南陽步廣里人。\textbf{列仙傳}云朔是楚人，武帝時上書說便宜，拜郎中，宣帝初，棄官而去，共謂歲星也。}\textbf{朔曰：「此非脣舌所爭，爾必望濟者，將去時但當屢顧帝，慎勿言，此或可萬一冀耳。」乳母既至，朔亦侍側，因謂曰：「汝癡耳！帝豈復憶汝乳哺時恩邪？」帝雖才雄心忍，亦深有情戀，乃悽然愍之，即敕免罪。}{\footnotesize \textbf{史記滑稽傳}曰漢武帝少時，東武侯母嘗養帝，後號大乳母，其子孫從奴橫暴長安中，當道奪人衣物，有司請徙乳母於邊，奏可，乳母入辭，帝所幸倡郭舍人發言陳辭，雖不合大道，然令人主和說，乳母乃先見，為下泣，舍人曰「即入辭，勿去，數還顧」，乳母如其言，舍人疾言罵之曰「咄，老女子！何不疾行，陛下已壯矣，寧尚須乳母活邪？尚何還顧邪」，於是人主憐之，詔止毋徙，罰請者。}

\subsection*{2}

\textbf{京房與漢元帝共論，因問帝：「幽厲之君何以亡，所任何人？」答曰：「其任人不忠。」房曰：「知不忠而任之，何邪？」曰：「亡國之君，各賢其臣，豈知不忠而任之？」房稽首曰：「將恐今之視古，亦猶後之視今也。」}{\footnotesize \textbf{漢書}曰京房，字君明，東郡頓丘人，尤好鍾律，知音聲，以孝廉為郎，是時中書令石顯專權，及友人五鹿充宗為尚書令，與房同經，論議相是非，而此二人用事，房嘗宴見，問上曰「幽厲之君何以亡，所任何人」，上曰「君亦不明，而臣巧佞」，房曰「知其巧佞而任之邪，將以為賢邪」，上曰「賢之」，房曰「然則今何以知其不賢」，上曰「以其時亂而君危知之」，房曰「是任賢而理，任不肖而亂，自然之道也，幽厲何不覺悟而蚤納賢，何為卒任不肖以至亡」，於是上曰「亂亡之君，各賢其臣，令皆覺悟，安得亂亡之君」，房曰「齊桓、二世何不以幽厲疑之，而任豎刁、趙高，政治日亂邪」，上曰「唯有道者能以往知來耳」，房曰「自陛下即位，盜賊不禁，刑人滿市」云云，問上曰「今治也、亂也」，上曰「然愈於彼」，房曰「前二君皆然，臣恐後之視今，猶今之視前也」，上曰「今為亂者誰」，房曰「上所親與圖事帷幄中者」，房指謂石顯及充宗，顯等乃建言，宜試房以郡守，遂以房為東郡，顯發其私事，坐棄市。}

\subsection*{3}

\textbf{陳元方遭父喪，哭泣哀慟，軀體骨立，其母愍之，竊以錦被蒙上，郭林宗弔而見之，謂曰：「卿海內之儁才，四方是則，如何當喪，錦被蒙上？孔子曰『衣夫錦也，食夫稻也，於汝安乎』，}{\footnotesize \textbf{論語}曰宰我問「三年之喪，朞已久矣」，子曰「食夫稻，衣夫錦，於汝安乎？夫君子居喪，食旨不甘，聞樂不樂，居處不安，故不為也，今汝安，則為之」。}\textbf{吾不取也。」奮衣而去，自後賓客絕百所日。}{\footnotesize 所，一作許。}

\subsection*{4}

\textbf{孫休好射雉，至其時則晨去夕反，群臣莫不止諫：「此為小物，何足甚躭？」休曰：「雖為小物，耿介過人，朕所以好之。」}{\footnotesize \textbf{環濟吳紀}曰休，字子烈，吳大帝第六子，初封琅邪王，夢乘龍上天，顧不見尾，孫琳廢少主，迎休立之，銳意典籍，欲畢覽百家之事，頗好射雉，至春，晨出莫反，唯此時舍書，崩，諡景皇帝。\textbf{條列吳事}曰休在位烝烝，無有遺事，唯射雉可譏。}

\subsection*{5}

\textbf{孫皓問丞相陸凱曰：「卿一宗在朝有幾人？」陸答曰：「二相、五侯、將軍十餘人。」皓曰：「盛哉！」陸曰：「君賢臣忠，國之盛也，父慈子孝，家之盛也，今政荒民弊，覆亡是懼，臣何敢言盛？」}{\footnotesize \textbf{吳錄}曰凱，字敬風，吳人，丞相遜族子，忠鯁有大節，篤志好學，初為建忠校尉，雖有軍事，手不釋卷，累遷左丞相，時後主暴虐，凱正直彊諫，以其宗族彊盛，不敢加誅也。}

\subsection*{6}

\textbf{何晏、鄧颺令管輅作卦，云：「不知位至三公不？」卦成，輅稱引古義，深以戒之，颺曰：「此老生之常談。」}{\footnotesize \textbf{輅別傳}曰輅，字公明，平原人也，明周易，聲發徐州，冀州刺史裴徽舉秀才，謂曰「何、鄧二尚書有經國才略，於物理無不精也，何尚書神明清徹，殆破秋豪，君當慎之，自言不解易中九事，必當相問，比至洛，宜善精其理」，輅曰「若九事皆至義，不足勞思，若陰陽者，精之久矣」，輅至洛陽，果為何尚書問，九事皆明，何曰「君論陰陽，此世無雙也」，時鄧尚書在，曰「此君善易，而語初不論易中辭義，何邪」，輅答曰「夫善易者，不論易也」，何尚書含笑贊之曰「可謂要言不煩也」，因謂輅曰「聞君非徒善論易，至於分蓍思爻，亦為神妙，試為作一卦，知位當至三公不？又頃夢青蠅數十來鼻頭上，驅之不去，有何意故」，輅曰「鴟鴞，天下賤鳥也，及其在林食桑椹，則懷我好音，況輅心過草木，注情葵藿，敢不盡忠？唯察之爾，昔元、凱之相重華，宣慈惠和，仁義之至也，周公之翼成王，坐以待旦，敬慎之至也，故能流光六合，萬國咸寧，然後據鼎足而登金鉉，調陰陽而濟兆民，此履道之休應，非卜筮之所明也，今君侯位重山岳，勢若雷霆，望雲赴景，萬里馳風，而懷德者少，畏威者眾，殆非小心翼翼、多福之士，又鼻者，艮也，此天中之山，高而不危，所以長守貴也，今青蠅臭惡之物而集之焉，位峻者顛，輕豪者亡，必至之分也，夫變化雖相生，極則有害，虛滿雖相受，溢則有竭，聖人見陰陽之性，明存亡之理，損益以為衰，抑進以為退，是故山在地中曰謙，雷在天上曰大壯，謙則裒多益寡，大壯則非禮不履，伏願君侯上尋文王六爻之旨，下思尼父彖象之義，則三公可決，青蠅可驅」，鄧曰「此老生之常談」，輅曰「夫老生者見不生，常談者見不談也」。}\textbf{晏曰：「知幾其神乎，古人以為難，交疎吐誠，今人以為難，今君一面盡二難之道，可謂『明德惟馨』，詩不云乎，『中心藏之，何日忘之』。」}{\footnotesize \textbf{名士傳}曰是時曹爽輔政，識者慮有危機，晏有重名，與魏姻戚，內雖懷憂，而無復退也，著五言詩以言志，曰「鴻鵠比翼遊，群飛戲太清，常畏大網羅，憂禍一旦并，豈若集五湖，從流唼浮萍，永寧曠中懷，何為怵惕驚」，蓋因輅言，懼而賦詩。}

\subsection*{7}

\textbf{晉武帝既不悟太子之愚，必有傳後意，諸名臣亦多獻直言，帝嘗在陵雲臺上坐，衛瓘在側，欲申其懷，因如醉跪帝前，以手撫牀曰：「此坐可惜。」帝雖悟，因笑曰：「公醉邪？」}{\footnotesize \textbf{晉陽秋}曰初，惠帝之為太子，咸謂不能親政事，衛瓘每欲陳啓廢之而未敢也，後因會醉，遂跪牀前曰「臣欲有所啓」，帝曰「公所欲言者，何邪」，瓘欲言而復止者三，因以手撫牀曰「此坐可惜」，帝意乃悟，因謬曰「公真大醉也」，帝後悉召東宮官屬大會，令左右齎尚書處事以示太子，令處決，太子不知所對，賈妃以問外人，代太子對，多引古詞義，給使張弘曰「太子不學，陛下所知，宜以見事斷，不宜引書也」，妃從之，弘具草奏，令太子書呈，帝大說，以示瓘，於是賈充語妃曰「衛瓘老奴，幾敗汝家」，妃由是怨瓘，後遂誅之。}

\subsection*{8}

\textbf{王夷甫婦，郭泰寧女，}{\footnotesize \textbf{晉諸公贊}曰郭豫，字太寧，太原人，仕至相國參軍，知名，早卒。}\textbf{才拙而性剛，聚斂無厭，干豫人事，夷甫患之而不能禁，時其鄉人幽州刺史李陽，京都大俠，}{\footnotesize \textbf{晉百官名}曰陽，字景祖，高平人，武帝時為幽州刺史。\textbf{語林}曰陽性遊俠，盛暑，一日詣數百家別，賓客與別，常填門，遂死於几下，故懼之。}\textbf{猶漢之樓護，}{\footnotesize \textbf{漢書遊俠傳}曰護，字君卿，齊人，學經傳，甚得名譽，母死，送葬車三千兩，仕至天水太守。}\textbf{郭氏憚之，夷甫驟諫之，乃曰：「非但我言卿不可，李陽亦謂卿不可。」郭氏小為之損。}

\subsection*{9}

\textbf{王夷甫雅尚玄遠，常嫉其婦貪濁，口未嘗言錢字，}{\footnotesize \textbf{晉陽秋}曰夷甫善施舍，父時有假貸者，皆與焚券，未嘗謀貨利之事。\textbf{王隱晉書}曰夷甫求富貴得富貴，資財山積，用不能消，安須問錢乎？而世以不問為高，不亦惑乎。}\textbf{婦欲試之，令婢以錢遶牀，不得行，夷甫晨起，見錢閡行，謂婢曰：「舉卻阿堵物。」}

\subsection*{10}

\textbf{王平子年十四五，見王夷甫妻郭氏貪欲，令婢路上儋糞，平子諫之，並言不可，郭大怒，謂平子曰：「昔夫人臨終，以小郎囑新婦，不以新婦囑小郎。」}{\footnotesize \textbf{永嘉流人名}曰澄父乂，第三娶樂安任氏女，生澄。}\textbf{急捉衣裾，將與杖，平子饒力，爭得脫，踰窗而走。}

\subsection*{11}

\textbf{元帝過江猶好酒，王茂弘與帝有舊，常流涕諫，帝許之，命酌酒一酣，從是遂斷。}{\footnotesize \textbf{鄧粲晉紀}曰上身服儉約，以先時務，性素好酒，將渡江，王導深以諫，帝乃令左右進觴，飲而覆之，自是遂不復飲，克己復禮，官修其方，而中興之業隆焉。}

\subsection*{12}

\textbf{謝鯤為豫章太守，從大將軍下至石頭，敦謂鯤曰：「余不得復為盛德之事矣。」鯤曰：「何為其然？但使自今已後，日亡日去耳。」}{\footnotesize \textbf{鯤別傳}曰鯤之諷切雅正，皆此類也。}\textbf{敦又稱疾不朝，鯤諭敦曰：「近者明公之舉，雖欲大存社稷，然四海之內，實懷未達，若能朝天子，使群臣釋然，萬物之心於是乃服，仗民望以從眾懷，盡沖退以奉主上，如斯，則勳侔一匡，名垂千載。」時人以為名言。}{\footnotesize \textbf{晉陽秋}曰鯤為豫章太守，王敦將肆逆，以鯤有時望，逼與俱行，既克京邑，將旋武昌，鯤曰「不就朝覲，鯤懼天下私議也」，敦曰「君能保無變乎」，對曰「鯤近日入覲，主上側席，遲得見公，宮省穆然，必無不虞之慮，公若入朝、鯤請侍從」，敦曰「正復殺君等數百，何損於時」，遂不朝而去。}

\subsection*{13}

\textbf{元皇帝時，廷尉張闓}{\footnotesize \textbf{葛洪富民塘頌}曰闓，字敬緒，丹陽人，張昭孫也。\textbf{中興書}曰闓，晉陵內史，甚有威德，轉至廷尉卿。}\textbf{在小市居，私作都門，蚤閉晚開，群小患之，詣州府訴，不得理，遂至檛登聞鼓，猶不被判，聞賀司空出至破岡，連名詣賀訴，}{\footnotesize \textbf{賀循別傳}曰循，字彥先，會稽山陰人，本姓慶，高祖純，避漢帝諱，改為賀氏，父劭，吳中書令，以忠正見害，循少嬰家禍，流放荒裔，吳平乃還，秉節高舉，元帝為安東，上循為吳國內史。}\textbf{賀曰：「身被徵作禮官，不關此事。」群小叩頭曰：「若府君復不見治，便無所訴。」賀未語，令且去，見張廷尉當為及之，張聞，即毀門，自至方山迎賀，賀出見辭之曰：「此不必見關，但與君門情，相為惜之。」張愧謝曰：「小人有如此，始不即知，蚤已毀壞。」}

\subsection*{14}

\textbf{郗太尉晚節好談，既雅非所經，而甚矜之，}{\footnotesize \textbf{中興書}曰鑒少好學博覽，雖不及章句，而多所通綜。}\textbf{後朝覲，以王丞相末年多可恨，每見，必欲苦相規誡，王公知其意，每引作它言，臨還鎮，故命駕詣丞相，丞相翹鬚厲色，上坐便言：「方當乖別，必欲言其所見。」意滿口重，辭殊不流，王公攝其次曰：「後面未期，亦欲盡所懷，願公勿復談。」郗遂大瞋，冰衿而出，不得一言。}

\subsection*{15}

\textbf{王丞相為揚州，遣八部從事之職，顧和時為下傳還，同時俱見，諸從事各奏二千石官長得失，至和獨無言，王問顧曰：「卿何所聞？」答曰：「明公作輔，寧使網漏吞舟，何緣采聽風聞，以為察察之政？」丞相咨嗟稱佳，諸從事自視缺然也。}

\subsection*{16}

\textbf{蘇峻東征沈充，}{\footnotesize \textbf{晉陽秋}曰充，字士居，吳興人，少好兵，諂事王敦，敦克京邑，以充為車騎將軍，領吳國內史，明帝伐王敦，充率眾就王含，謂其妻曰「男兒不建豹尾，不復歸矣」，敦死，充將吳儒斬首送京都。}\textbf{請吏部郎陸邁與俱，}{\footnotesize \textbf{陸碑}曰邁，字公高，吳郡人，器識清敏，風檢澄峻，累遷振威太守、尚書吏部郎。}\textbf{將至吳，密勑左右，令入閶門放火以示威，陸知其意，謂峻曰：「吳治平未久，必將有亂，若為亂階，請從我家始。」峻遂止。}

\subsection*{17}

\textbf{陸玩拜司空，}{\footnotesize \textbf{玩別傳}曰是時王導、郗鑒、庾亮相繼薨殂，朝野憂懼，以玩德望，乃拜司空，玩辭讓不獲，乃歎息謂朋友曰「以我為三公，是天下無人矣」，時人以為知言。}\textbf{有人詣之，索美酒，得，便自起，瀉著梁柱間地，祝曰：「當今乏才，以爾為柱石之用，莫傾人棟梁。」玩笑曰：「戢卿良箴。」}

\subsection*{18}

\textbf{小庾在荊州，公朝大會，問諸僚佐曰：「我欲為漢高、魏武何如？」}{\footnotesize 翼別見。\textbf{宋明帝文章志}曰庾翼名輩，豈應狂狷如此哉？時若有斯言，亦傳聞者之謬矣。}\textbf{一坐莫答，長史江虨曰：「願明公為桓文之事，不願作漢高、魏武也。」}

\subsection*{19}

\textbf{羅君章為桓宣武從事，}{\footnotesize \textbf{含別傳}曰刺史庾亮初命含為部從事，桓溫臨州，轉參軍。}\textbf{謝鎮西作江夏，往檢校之，}{\footnotesize \textbf{中興書}曰尚為建武將軍、江夏相。}\textbf{羅既至，初不問郡事，徑就謝數日，飲酒而還，桓公問有何事，君章云：「不審公謂謝尚何似人？」桓公曰：「仁祖是勝我許人。」君章云：「豈有勝公人而行非者，故一無所問。」桓公奇其意而不責也。}

\subsection*{20}

\textbf{王右軍與王敬仁、許玄度並善，二人亡後，右軍為論議更克，孔巖誡之曰：「明府昔與王、許周旋有情，及逝沒之後，無慎終之好，民所不取。」右軍甚愧。}

\subsection*{21}

\textbf{謝中郎在壽春敗，臨奔走，猶求玉帖鐙，太傅在軍，前後初無損益之言，爾日猶云：「當今豈須煩此？」}{\footnotesize 按萬未死之前，安猶未仕，高臥東山，又何肯輕入軍旅邪？世說此言，迂謬已甚。}

\subsection*{22}

\textbf{王大語東亭：「卿乃復論成不惡，那得與僧彌戲？」}{\footnotesize \textbf{續晉陽秋}曰珉有儁才，與兄珣並有名，而聲出珣右，故時人為之語曰「法護非不佳，僧彌難為兄」。}

\subsection*{23}

\textbf{殷覬病困，看人政見半面，殷荊州興晉陽之甲，}{\footnotesize \textbf{春秋公羊傳}曰晉趙鞅取晉陽之甲，以逐荀寅、士吉射，寅、吉射者，君側之惡人。}\textbf{往與覬別，涕零，屬以消息所患，覬答曰：「我病自當差，正憂汝患耳。」}{\footnotesize \textbf{晉安帝紀}曰殷仲堪舉兵，覬弗與同，且以己居小任，唯當守局而已，晉陽之事，非所宜豫也，仲堪每邀之，覬輒曰「吾進不敢同，退不敢異」，遂以憂卒。}

\subsection*{24}

\textbf{遠公在廬山中，}{\footnotesize \textbf{豫章舊志}曰廬俗，字君孝，本姓匡，夏禹苗裔，東野王之子，秦末，百越君長與吳芮助漢定天下，野王亡軍中，漢八年，封俗鄢陽男，食邑茲部，印曰廬君，俗兄弟七人皆好道術，遂寓于洞庭之山，故世謂廬山，孝武元封五年，南巡狩，浮江，親覩神靈，乃封俗為大明公，四時秩祭焉。\textbf{遠法師廬山記}曰山在江州尋陽郡，左挾彭澤，右傍通川，有匡俗先生，出自殷周之際，遁世隱時，潛居其下，或云匡俗受道於仙人，而共遊其嶺，遂託室崖岫，即巖成館，故時人謂為神仙之廬而命焉。\textbf{法師遊山記}曰自託此山二十三載，再踐石門，四遊南嶺，東望香鑪峰，北眺九江，傳聞有石井方湖，中有赤鱗踊出，野人不能敘，直歎其奇而已矣。}\textbf{雖老，講論不輟，弟子中或有惰者，遠公曰：「桑榆之光，理無遠照，但願朝陽之暉，與時並明耳。」執經登坐，諷誦朗暢，詞色甚苦，高足之徒，皆肅然增敬。}

\subsection*{25}

\textbf{桓南郡好獵，每田狩，車騎甚盛，五六十里中，旌旗蔽隰，騁良馬，馳擊若飛，雙甄所指，不避陵壑，或行陳不整，麏兔騰逸，參佐無不被繫束，桓道恭，玄之族也，}{\footnotesize \textbf{桓氏譜}曰道恭，字祖猷，彝同堂弟也，父赤之，太學博士，道恭歷淮南太守、偽楚江夏相，義熙初伏誅。}\textbf{時為賊曹參軍，頗敢直言，常自帶絳綿繩著腰中，玄問：「此何為？」答曰：「公獵，好縛人士，會當被縛，手不能堪芒也。」玄自此小差。}

\subsection*{26}

\textbf{王緒、王國寶相為脣齒，並弄權要，}{\footnotesize \textbf{王氏譜}曰緒，字仲業，太原人，祖延，父乂，撫軍。\textbf{晉安帝紀}曰緒為會稽王從事中郎，以佞邪親幸，王珣、王恭惡國寶與緒亂政，與殷仲堪克期同舉，內匡朝廷，及恭表至，乃斬緒以說諸侯。國寶，平北將軍坦之第三子，太傅謝安，國寶婦父也，惡而抑之不用，安薨，相王輔政，遷中書令，有妾數百，從弟緒有寵於王，深為其說，國寶權動內外，王珣、王恭、殷仲堪為孝武所待，不為相王所眄，恭抗表討之，車胤又爭之，會稽王既不能拒諸侯兵，遂委罪國寶，付廷尉賜死。}\textbf{王大不平其如此，乃謂緒曰：「汝為此歘歘，曾不慮獄吏之為貴乎？」}{\footnotesize \textbf{史記}曰有上書告漢丞相欲反，文帝下之廷尉，勃既出，歎曰「吾嘗將百萬之軍，安知獄吏之為貴也」。}

\subsection*{27}

\textbf{桓玄欲以謝太傅宅為營，謝混曰：「召伯之仁，猶惠及甘棠，}{\footnotesize \textbf{韓詩外傳}曰昔周道之隆，召伯在朝，有司請召民，召伯曰「以一身勞百姓，非吾先君文王之志也」，乃暴處於棠下而聽訟焉，詩人見召伯休息之棠，美而歌之曰「蔽芾甘棠，勿翦勿伐，召伯所苃」。}\textbf{文靖之德，更不保五畝之宅。」玄慙而止。}