\chapter{企羨第十六}

\subsection*{1}

\textbf{王丞相拜司空，桓廷尉作兩髻、葛帬、策杖，路邊窺之，歎曰：「人言阿龍超，阿龍故自超。」}{\footnotesize 阿龍，丞相小字。}\textbf{不覺至臺門。}

\subsection*{2}

\textbf{王丞相過江，自說昔在洛水邊，數與裴成公、阮千里諸賢共談道，羊曼曰：「人久以此許卿，何須復爾？」王曰：「亦不言我須此，但欲爾時不可得耳。」}{\footnotesize 欲，一作歎。}

\subsection*{3}

\textbf{王右軍得人以蘭亭集序方金谷詩序，又以己敵石崇，甚有欣色。}{\footnotesize \textbf{王羲之臨河敘}曰永和九年，歲在癸丑，莫春之初，會于會稽山陰之蘭亭，修禊事也，群賢畢至，少長咸集，此地有崇山峻嶺，茂林修竹，又有清流激湍，映帶左右，引以為流觴曲水，列坐其次，是日也，天朗氣清，惠風和暢，娛目騁懷，信可樂也，雖無絲竹管絃之盛，一觴一詠，亦足以暢敘幽情矣，故列序時人，錄其所述，右將軍司馬太原孫丞公等二十六人，賦詩如左，前餘姚令會稽謝勝等十五人不能賦詩，罰酒各三斗。}

\subsection*{4}

\textbf{王司州先為庾公記室參軍，後取殷浩為長史，始到，庾公欲遣王使下都，王自啓求住曰：「下官希見盛德，淵源始至，猶貪與少日周旋。」}

\subsection*{5}

\textbf{郗嘉賓得人以己比苻堅，大喜。}

\subsection*{6}

\textbf{孟昶未達時，家在京口，}{\footnotesize \textbf{晉安帝紀}曰昶，字彥達，平昌人，父馥，中護軍，昶矜嚴有志局，少為王恭所知，豫義旗之勳，遷丹陽尹，盧循既下，昶慮事不濟，仰藥而死。}\textbf{嘗見王恭乘高輿，被鶴氅裘，于時微雪，昶於籬間窺之，歎曰：「此真神仙中人。」}