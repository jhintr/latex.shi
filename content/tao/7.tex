\chapter{卷之七\hspace{1ex}疏祭文}

\section{與子儼等疏}

\textbf{告儼、俟、份、佚、佟：}

\textbf{天地賦命，生必有死，自古賢聖，誰獨能免，子夏有言曰「死生有命，富貴在天」，四友之人，親受音旨，發斯談者，將非窮達不可妄求、壽夭永無外請故耶？}

\textbf{吾年過五十，少而窮苦，每以家弊，東西遊走，性剛才拙，與物多忤，自量為己，必貽俗患，僶俛辭世，使汝等幼而飢寒。余嘗感孺仲賢妻之言\footnote{後漢書王霸傳、列女傳：霸，字孺仲，光武時連徵不仕，與同郡令狐子伯為友，後子伯為楚相，而其子為郡功曹，子伯乃令子奉書於霸，客去而久臥不起，妻怪問其故，曰「吾與子伯素不相若，向見其子容服甚光，舉措有適，而我兒曹蓬髮歷齒，未知禮則，見客而有慚色，父子恩深，不覺自失耳」，妻曰「君少修清節，不顧榮祿，今子伯之貴孰與君之高？君躬勤苦，子女安得不耕以養？既耕安得不黃頭歷齒？奈何忘宿志而慚兒女子乎」，霸屈起而笑曰「有是哉」，遂共終身隱遁。}，敗絮自擁，何慚兒子，此既一事矣。但恨鄰靡二仲\footnote{高士傳：求仲、羊仲皆治車為業，挫廉逃名，蔣元卿之去兗州，還杜陵，荊棘塞門，舍中有三徑，不出，惟二人從之遊，時人謂之二仲。}，室無萊婦\footnote{列女傳：萊子逃世，耕於蒙山之陽，王欲聘以璧帛，妻曰「妾聞之，可食以酒肉者，可隨以鞭捶，可授以官祿者，可隨以鈇鉞，今先生食人酒肉，受人官祿，能免於患乎」。}，抱茲苦心，良獨內愧。}

\textbf{少學琴書，偶愛閑靜，開卷有得，便欣然忘食，見樹木交蔭，時鳥變聲，亦復歡然有喜。常言「五六月中，北窗下臥，遇涼風暫至，自謂是羲皇上人」，意淺識罕，謂斯言可保，日月遂往，機巧好疏，緬求在昔，眇然如何。}

\textbf{疾患以來，漸就衰損，親舊不遺，每以藥石見救，自恐大分將有限也。汝輩稚小家貧，每役柴水之勞，何時可免？念之在心，若何可言。然汝等雖不同生，當思四海皆兄弟之義，鮑叔、管仲分財無猜，歸生、伍舉班荊道舊，遂能以敗為成，因喪立功，他人尚爾，況同父之人哉？}

\textbf{潁川韓元長，漢末名士，身處卿佐，八十而終，兄弟同居，至於沒齒。濟北氾稚春，晉時操行人也，七世同財，家人無怨色。詩曰「高山仰止，景行行止」，雖不能爾，至心尚之，汝其慎哉，吾復何言。}

\section{祭程氏妹文}

\textbf{維晉義熙三年，五月甲辰，程氏妹服制\footnote{已嫁姊妹，應服大功，為期九月。}再周，淵明以少牢之奠，俯而酹之：}

\textbf{嗚呼哀哉！寒往暑來，日月寖疏。梁塵委積，庭草荒蕪。寥寥空室，哀哀遺孤。肴觴虛奠，人逝焉如。}

\textbf{誰無兄弟，人亦同生。嗟我與爾，特百常情。慈妣早世，時尚孺嬰。我年二六，爾纔九齡。爰從靡識，撫髫相成。咨爾令妹，有德有操。靖恭鮮言，聞善則樂。能正能和，惟友惟孝。行止中閨，可象可效。我聞為善，慶自己蹈。彼蒼何偏，而不斯報。}

\textbf{昔在江陵，重罹天罰。兄弟索居，乖隔楚越。伊我與爾，百哀是切。黯黯高雲，蕭蕭冬月。白雪掩晨，長風悲節。感惟崩號，興言泣血。}

\textbf{尋念平昔，觸事未遠。書疏猶存，遺孤滿眼。如何一往，終天不返。寂寂高堂，何時復踐。藐藐孤女，曷依曷恃。煢煢遊魂，誰主誰祀。奈何程妹，于此永已。死如有知，相見蒿里。嗚呼哀哉！}

\section{祭從弟敬遠文}

\textbf{歲在辛亥，月惟仲秋，旬有九日，從弟敬遠，卜辰云窆\footnote{窆 \texttt{biǎn}：葬下棺也。}，永寧后土。感平生之遊處，悲一往之不返，情惻惻以摧心，淚愍愍而盈眼，乃以園果時醪，祖其將行。}

\textbf{嗚呼哀哉！於鑠我弟，有操有概。孝發幼齡，友自天愛。少思寡欲，靡執靡介。後己先人，臨財思惠。心遺得失，情不依世。其色能溫，其言則厲。樂勝朋高，好是文藝。遙遙帝鄉，爰感奇心。絕粒委務，考槃山陰。淙淙懸溜，曖曖荒林。晨採上藥，夕閑素琴。}

\textbf{曰仁者壽，竊獨信之。如何斯言，徒能見欺。年甫過立，奄與世辭。長歸蒿里，邈無還期。惟我與爾，匪但親友。父則同生，母則從母\footnote{豫章書：孟嘉以二女妻陶侃子茂之二子，一生淵明，一生敬遠，是敬遠之母為先生從母也。}。相及齠齒\footnote{韓詩外傳：男子八月生齒，八歲而齠齒。}，並罹偏咎\footnote{言二人俱遭父喪。}。斯情實深，斯愛實厚。念疇昔日，同房之歡。冬無縕褐，夏渴瓢簞。相將以道，相開以顏。豈不多乏，忽忘飢寒。}

\textbf{余嘗學仕，纏綿人事。流浪無成，懼負素志。斂策歸來，爾知我意。常願攜手，寘彼眾議。每憶有秋，我將其刈。與汝偕行，舫舟同濟。三宿水濱，樂飲川界。}

\textbf{靜月澄高，溫風始逝。撫杯而言，物久人脆。奈何吾弟，先我離世。事不可尋，思亦何極。日徂月流，寒暑代息。死生異方，存亡有域。候晨永歸，指塗載陟。}

\textbf{呱呱遺稚，未能正言。哀哀嫠人，禮儀孔閑。庭樹如故，齋宇廓然。孰云敬遠，何時復還。}

\textbf{余惟人斯，昧茲近情。蓍龜有吉，制我祖行。望旐翩翩，執筆涕盈。神其有知，昭余中誠。嗚呼哀哉！}

\section{自祭文}

\textbf{歲惟丁卯，律中無射\footnote{禮記月令：季秋之月，其音商，律中無射。}，天寒夜長，風氣蕭索，鴻雁于征，草本黃落，陶子將辭逆旅之館，永歸於本宅，故人悽其相悲，同祖行於今夕，羞以嘉蔬，薦以清酌，候顏已冥，聆音愈漠。}

\textbf{嗚呼哀哉！茫茫大塊，悠悠高旻。是生萬物，余得為人。自余為人，逢運之貧。簞瓢屢罄，絺綌冬陳。含歡谷汲，行歌負薪。翳翳柴門，事我宵晨。春秋代謝，有務中園。載耘載耔，迺育迺繁。欣以素牘，和以七弦。冬曝其日，夏濯其泉。勤靡餘勞，心有常閑。樂天委分，以至百年。}

\textbf{惟此百年，夫人愛之。懼彼無成，愒\footnote{爾雅釋言：愒 \texttt{qì}，貪也。}日惜時。存為世珍，歿亦見思。嗟我獨邁，曾是異茲。寵非己榮，湼豈吾緇。捽兀窮廬，酣飲賦詩。識運知命，疇能罔眷？余今斯化，可以無恨。壽涉百齡，身慕肥遁。從老得終，奚所復戀。寒暑逾邁，亡既異存。外姻晨來，良友宵奔。葬之中野，以安其魂。窅窅我行，蕭蕭墓門。奢恥宋臣，儉笑王孫\footnote{楊王孫：見飲酒之十一。}。}

\textbf{廓兮已滅，慨焉已遐。不封不樹，日月遂過。匪貴前譽，孰重後歌。人生實難，死如之何。嗚呼哀哉！}

