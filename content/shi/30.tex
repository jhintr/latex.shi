\chapter{那詁訓傳第三十}

\begin{quoting}\textbf{釋文}商者，契所封之地名。成湯伐桀，王天下，遂以為國號。後世有中宗高宗中興，時有作詩頌之者。當周宣王之時，宋大夫正考父校商之名頌十二篇於周之大師，以那為首，歸而祭於先王。孔子錄詩之時，止五篇而已，乃列之以備三頌。案商頌，宋詩也。\end{quoting}

\section{那}

%{\footnotesize 一章、二十二句}

\textbf{那，祀成湯也。微子至于戴公，其間禮樂廢壞，有正考甫者，得商頌十二篇於周之大師，以那為首。}{\footnotesize 禮樂廢壞者，君怠慢於為政，不修祭祀、朝聘、養賢、待賓之事，有司忘其禮之儀制，樂師失其聲之曲折，由是散亡也，自正考甫至孔子之時又無七篇矣。正考甫，孔子之先也，其祖弗甫何，以有宋而授厲公。}

\textbf{猗與那與，置我鞉鼓。}{\footnotesize 猗，歎辭。那，多也。鞉鼓，樂之所成也。夏后氏足鼓，殷人置鼓，周人縣鼓。箋云置，讀曰植，植鞉鼓者，為楹貫而樹之。美湯受命伐桀，定天下而作濩樂，故歎之。多其改夏之制，乃始植我殷家之樂鞉與鼓也。鞉雖不植，貫而搖之，亦植之類。}\textbf{奏鼓簡簡，衎我烈祖。湯孫奏假，綏我思成。}{\footnotesize 衎，樂也。烈祖，湯有功烈之祖也。假，大也。箋云奏鼓，奏堂下之樂也。烈祖，湯也。湯孫，大甲也。假升、綏安也。以金奏堂下諸縣，其聲和大簡簡然，以樂我功烈之祖成湯，湯孫大甲又奏升堂之樂，弦歌之，乃安我心所思而成之，謂神明來格也。禮記曰「齊之日，思其居處，思其笑語，思其志意，思其所樂，思其所耆，齊三日，乃見其所為齊者，祭之日，入室，僾然必有見乎其位，周旋出戶，肅然必有聞乎其容聲，出戶而聽，愾然必有聞乎其歎息之聲」，此之謂思成。}\textbf{鞉鼓淵淵，嘒嘒管聲。既和且平，依我磬聲。}{\footnotesize 嘒嘒然和也。平，正平也。依，倚也。磬，聲之清者也，以象萬物之成。周尚臭，殷尚聲。箋云磬，玉磬也。堂下諸縣與諸管聲皆和平不相奪倫，又與玉磬之聲相依，亦謂和平也。玉磬尊，故異言之。}\textbf{於赫湯孫，穆穆厥聲。庸鼓有斁，萬舞有奕。}{\footnotesize 於赫湯孫，盛矣湯為人子孫也。大鍾曰庸。斁斁然盛也，奕奕然閑也。箋云穆穆，美也。於盛矣湯孫，呼大甲也，此樂之美其聲，鍾鼓則斁斁然有次序，其干舞又閑習。}\textbf{我有嘉客，亦不夷懌。自古在昔，先民有作。溫恭朝夕，執事有恪。}{\footnotesize 夷，說也。先王稱之曰自古，古曰在昔，昔曰先民。有作，有所作也。恪，敬也。箋云嘉客，謂二王後及諸侯來助祭者。我客之來助祭者亦不說懌乎，言說懌也，乃大古而有此助祭之禮，非專於今也，其禮儀溫溫然恭敬，執事薦饌則又敬也。}\textbf{顧予烝嘗，湯孫之將。}{\footnotesize 箋云顧，猶念也。將，猶扶助也。嘉客念我殷家有時祭之事而來者，乃大甲之扶助也，序助者來之意也。}

\begin{quoting}猗那，即猗儺、婀娜、旖旎。\textbf{皮錫瑞}湯孫，乃主祭者之號，自當屬宋襄公，且萬舞之名至周始有也。\textbf{馬瑞辰}湯孫奏假，皆祭者致神之謂也，小爾雅、說文並曰「奏，進也」，上致乎神曰奏假。綏，通遺。思，語詞。成，備也福也。\end{quoting}

\section{烈祖}

%{\footnotesize 一章、二十二句}

\textbf{烈祖，祀中宗也。}{\footnotesize 中宗，殷王大戊，湯之玄孫也，有桑穀之異，懼而修德，殷道復興，故表顯之，號為中宗。}

\begin{quoting}\textbf{王質}詩總聞曰前詩聲也，所言皆音樂，此詩臭也，所言皆飲食也，商尚聲，亦尚臭，二詩當是各一節，那奏聲之詩，此薦臭之詩也。\end{quoting}

\textbf{嗟嗟烈祖，有秩斯祜。申錫無疆，及爾斯所。既載清酤，賚我思成。}{\footnotesize 秩常、申重、酤酒、賚賜也。箋云祜，福也。賚，讀如往來之來。嗟嗟乎我功烈之祖成湯，既有此王天下之常福，天又重賜之以無竟界之期，其福乃及女之此所，女，女中宗也，言承湯之業，能興之也，既載清酒於尊，酌以祼獻而神靈來至，我致齊之所思則用成。重言嗟嗟，美歎之深。}\textbf{亦有和羹，既戒既平。鬷假無言，時靡有爭。綏我眉壽，黃耇無疆。}{\footnotesize 戒至、鬷緫、假大也。緫大，無言無爭也。箋云和羹者，五味調，腥孰得節，食之於人性安和，喻諸侯有和順之德也。我既祼獻，神靈來至，亦復由有和順之諸侯來助祭也，其在廟中既恭肅敬戒矣，既齊立平列矣，至于設薦進俎，又緫升堂而齊一，皆服其職、勸其事，寂然無言語者、無爭訟者，此由其心平性和，神靈用之故，安我以壽考之福，歸美焉。}\textbf{約軧錯衡，八鸞鶬鶬。以假以享，我受命溥將。自天降康，豐年穰穰。}{\footnotesize 八鸞鶬鶬，言文德之有聲也。假，大也。箋云約軧，轂飾也。鸞在鑣，四馬則八鸞。假，升也。享，獻也。將，猶助也。諸侯來助祭者，乘篆轂金飾錯衡之車，駕四馬，其鸞鶬鶬然聲和，言車服之得其正也，以此來朝，升堂獻其國之所有，於我受政教，至祭祀又溥助我，言得萬國之歡心也，天於是下平安之福，使年豐。}\textbf{來假來饗，降福無疆。}{\footnotesize 箋云饗，謂獻酒使神饗之也。諸侯助祭者來升堂，來獻酒，神靈又下與我久長之福。}\textbf{顧予烝嘗，湯孫之將。}{\footnotesize 箋云此祭中宗，諸侯來助之，所言湯孫之將者，中宗之饗此祭，由湯之功，故本言之。}

\begin{quoting}秩，大貌。戒，通屆。鬷假，齊詩作奏假。約軧錯衡，見采芑注。溥，廣也，將，長也。\end{quoting}

\section{玄鳥}

%{\footnotesize 一章、二十二句}

\textbf{玄鳥，祀高宗也。}{\footnotesize 祀，當作祫，祫，合也。高宗，殷王武丁，中宗玄孫之孫也，有雊雉之異，又懼而修德，殷道復興，故亦表顯之，號為高宗，云崩而始合祭於契之廟，歌是詩焉。古者君喪三年既畢，禘於其廟，而後祫祭於大祖，明年春，禘於群廟，自此之後，五年而再殷祭，一禘一祫，春秋謂之大事。}

\textbf{天命玄鳥，降而生商，宅殷土芒芒。}{\footnotesize 玄鳥，鳦也。春分玄鳥降，湯之先祖有娀氏女簡狄配高辛氏帝，帝率與之祈于郊禖而生契，故本其為天所命，以玄鳥至而生焉。芒芒，大貌。箋云降，下也。天使鳦下而生商者，謂鳦遺卵，娀氏之女簡狄吞之而生契，為堯司徒，有功封商，堯知其後將興，又錫其姓焉。自契至湯八遷，始居亳之殷地而受命，國日以廣大芒芒然。湯之受命，由契之功，故本其天意。}\textbf{古帝命武湯，正域彼四方。方命厥后，奄有九有。}{\footnotesize 正長、域有也。九有，九州也。箋云古帝，天也。天帝命有威武之德者成湯，使之長有邦域，為政於天下，方命其君，謂徧告諸侯也，湯有是德，故覆有九州，為之王也。}\textbf{商之先后，受命不殆，在武丁孫子。}{\footnotesize 武丁，高宗也。箋云后，君也。商之先君受天命而行之不解殆者，在高宗之孫子，言高宗興湯之功，法度明也。}\textbf{武丁孫子，武王靡不勝。龍旂十乘，大糦是承。}{\footnotesize 勝，任也。箋云交龍為旂。糦，黍稷也。高宗之孫子有武功、有王德於天下者，無所不勝服，乃有諸侯建龍旂者十乘，奉承黍稷而進之者，亦言得諸侯之歡心。十乘者，二王後、八州之大國。}\textbf{邦畿千里，維民所止，肇域彼四海。}{\footnotesize 畿，疆也。箋云止，猶居也。肇，當作兆。王畿千里之內，其民居安，乃後兆域正天下之經界，言其為政自內及外。}\textbf{四海來假，來假祁祁，景員維河。殷受命咸宜，百祿是何。}{\footnotesize 景大、員均、何任也。箋云假，至也。祁祁，眾多也。員，古文作云。河之言何也。天下既蒙王之政令，皆得其所而來朝覲貢獻，其至也祁祁然眾多，其所貢於殷大至所云維言何乎，言殷王之受命皆其宜也，百祿是何，謂當檐負天之多福。}

\begin{quoting}鳦，即燕子也。宅殷土芒芒，魯詩作殷社芒芒，古社、土通用。史記殷本紀，湯曰「吾甚武，號曰武王」。正，通征。九有，韓詩作九域，九域，九州也。\textbf{王引之}疑經文兩言武丁，皆武王之譌，而「武王靡不勝」則武丁之譌。糦，韓詩作饎 \texttt{chì}，酒食也。邦畿千里，文選西京賦注引詩作「封畿千里」。\textbf{朱熹}景，山名，商所都也，春秋傳亦曰「商湯有景亳之命」是也，員，與下章「幅隕」義同，蓋言周也，河，大河也，言景山四周皆大河也。\end{quoting}

\section{長發}

%{\footnotesize 七章、一章八句、四章章七句、一章九句、一章六句}

\textbf{長發，大禘也。}{\footnotesize 大禘，郊祭天也，禮記曰「王者禘其祖之所自出，以其祖配之」是謂也。}

\textbf{濬哲維商，長發其祥。洪水芒芒，禹敷下土方。外大國是疆，幅隕既長。}{\footnotesize 濬深、洪大也。諸夏為外。幅，廣也。隕，均也。箋云長，猶久也。隕，當作圓，圓，謂周也。深知乎維商家之德也，久發見其禎祥矣，乃用洪水，禹敷下土正四方、定諸夏、廣大其竟界之時，始有王天下之萌兆，歷虞夏之世，故為久也。}\textbf{有娀方將，帝立子生商。}{\footnotesize 有娀，契母也。將，大也。契生商也。箋云帝，黑帝也。禹敷下土之時，有娀氏之國亦始廣大，有女簡狄吞鳦卵而生契，堯封之於商，後湯王因以為天下號，故云「帝立子生商」。}

\begin{quoting}\textbf{陳奐}禹有天下曰夏，故畿內為夏，畿外為諸夏也。\end{quoting}

\textbf{玄王桓撥，受小國是達，受大國是達。率履不越，遂視既發。}{\footnotesize 玄王，契也。桓大、撥治、履禮也。箋云承黑帝而立子，故謂契為玄王。遂，猶徧也。發，行也。玄王廣大其政治，始堯封之商，為小國，舜之末年乃益其土地為大國，皆能達其教令，使其民循禮，不得踰越，乃徧省視之，教令則盡行也。}\textbf{相土烈烈，海外有截。}{\footnotesize 相土，契孫也。烈烈，威也。箋云截，整齊也。相土居夏后之世，承契之業，入為王官之伯，出長諸侯，其威武之盛烈烈然，四海之外率服截爾整齊。}

\begin{quoting}\textbf{王先謙}發，明也，釋文引韓詩文，蓋以桓撥二字平列，訓桓為武，訓發為明，言玄王有英明之姿。履，三家詩作禮。\end{quoting}

\textbf{帝命不違，至于湯齊。}{\footnotesize 至湯與天心齊。箋云帝命不違者，天之所以命契之事世世行之，其德浸大，至於湯而當天心。}\textbf{湯降不遲，聖敬日躋。昭假遲遲，上帝是祗。帝命式于九圍。}{\footnotesize 蘇云至湯而王業成，與天命會也。降，猶生也。不遲，言疾也。躋，升也。遲遲，久也。祗，敬也。式，法也。九圍，九州也。箋云降下、假暇、式用也。湯之下士尊賢甚疾，其聖敬之德日進，然而以其德聦明寬暇天下之人遲遲然，言急於己而緩於人，天用是故愛敬之也，天於是又命之，使用事於天下，言王之也。}

\begin{quoting}\textbf{馬瑞辰}詩總括相土以下諸君，謂商先君不違天命，至湯皆齊一。\end{quoting}

\textbf{受小球大球，為下國綴旒，何天之休。}{\footnotesize 球玉、綴表、旒章也。箋云綴，猶結也。旒，旌之垂者也。休，美也。湯既為天所命，則受小玉，謂尺二寸圭也，受大玉，謂珽也，長三尺，執圭搢珽，以與諸侯會同，結定其心，如旌旗之旒縿著焉，檐負天之美譽，為眾所歸鄉。}\textbf{不競不絿，不剛不柔，敷政優優，百祿是遒。}{\footnotesize 絿，急也。優優，和也。遒，聚也。箋云競，逐也，不逐，不與人爭前後。}

\textbf{受小共大共，為下國駿厖，何天之龍。}{\footnotesize 共法、駿大、厖厚、龍和也。箋云共，執也，小共大共，猶所執搢小球大球也。駿之言俊也。龍，當作寵，寵，榮名之謂。}\textbf{敷奏其勇，不震不動，不戁不竦，百祿是緫。}{\footnotesize 戁恐、竦懼也。箋云不震不動，不可驚憚也。}

\begin{quoting}\textbf{馬瑞辰}駿與恂、厖與蒙古並聲近通用，為下國恂蒙，猶云為下國庇覆耳。戁 \texttt{rǎn}。\end{quoting}

\textbf{武王載旆，有虔秉鉞。如火烈烈，則莫我敢曷。}{\footnotesize 武王，湯也。旆，旗也。虔固、曷害也。箋云有之言又也。上既美其剛柔得中，勇毅不懼，於是有武功、有王德，及建旆興師出伐，又固持其鉞，志在誅有罪也，其威勢如猛火之炎熾，誰敢禦害我。}\textbf{苞有三蘖，莫遂莫達，九有有截。}{\footnotesize 苞本、蘖餘也。箋云苞，豐也。天豐大先三正之後，世謂居以大國，行天子之禮樂，然而無有能以德自遂達於天者，故天下歸鄉湯，九州齊壹截然。}\textbf{韋顧既伐，昆吾夏桀。}{\footnotesize 有韋國者，有顧國者，有昆吾國者。箋云韋，豕韋，彭姓也，顧、昆吾皆己姓也，三國黨於桀惡。湯先伐韋、顧，克之，昆吾、夏桀則同時誅也。}

\begin{quoting}\textbf{王引之}韓詩外傳引詩並作「武王載發」，說文則作「武王載坺」，發，正字也，旆、坺皆借字也，發，謂起師伐桀也。曷，魯詩、韓詩作遏，爾雅釋詁「曷、遏，止」。\textbf{朱熹}本則夏桀，蘖則韋也、顧也、昆吾也。\textbf{王先謙}遂與達皆草木生長之稱，莫遂莫達，喻三國不能復興。\end{quoting}

\textbf{昔在中葉，有震且業。允也天子，降予卿士。}{\footnotesize 葉，世也。業，危也。箋云中世，謂相土也。震，猶威也。相土始有征伐之威，以為子孫討惡之業，湯遵而興之，信也天命而子之，下予之卿士，謂生賢佐也，春秋傳曰「畏君之震，師徒橈敗」。}\textbf{實維阿衡，實左右商王。}{\footnotesize 阿衡，伊尹也。左右，助也。箋云阿倚、衡平也。伊尹，湯所依倚而取平，故以為官名。商王，湯也。}

\begin{quoting}\textbf{馬瑞辰}下文「允也天子」指湯，承上言之，則中葉宜指湯時，蓋自殷有天下言則湯為開創之君，自玄王立國言則湯為中葉矣。爾雅釋詁「業，大也」。\textbf{馬瑞辰}段玉裁曰「伊與阿、尹與衡皆雙聲，即一聲之轉」，今按段說是也，伊尹即阿衡之轉，故毛傳以阿衡為伊尹，箋亦以阿衡為官名。\end{quoting}

\section{殷武}

%{\footnotesize 六章、三章章六句、二章章七句、一章五句}

\textbf{殷武，祀高宗也。}

\begin{quoting}\textbf{王先謙}韓說曰，宋襄公去奢即儉。\end{quoting}

\textbf{撻彼殷武，奮伐荊楚。冞入其阻，裒荊之旅。}{\footnotesize 撻，疾意也。殷武，殷王武丁也。荊楚，荊州之楚國也。冞深、裒聚也。箋云有鍾鼓曰伐。冞，冒也。殷道衰而楚人叛，高宗撻然奮揚威武，出兵伐之，冒入其險阻，謂踰方城之隘，克其軍率而俘虜其士眾。}\textbf{有截其所，湯孫之緒。}{\footnotesize 箋云緒，業也。所，猶處也。高宗所伐之處，國邑皆服其罪，更自敕整截然齊壹，是乃湯孫大甲之等功業。}

\begin{quoting}\textbf{朱熹}易曰「高宗伐鬼方，三年克之」，蓋謂此歟。\end{quoting}

\textbf{維女荊楚，居國南鄉。昔有成湯，自彼氐羌，莫敢不來享，莫敢不來王，曰商是常。}{\footnotesize 鄉，所也。箋云氐羌，夷狄國在西方者也。享，獻也。世見曰王。維女楚國，近在荊州之域，居中國之南方而背叛乎，成湯之時，乃氐羌遠夷之國來獻來見，曰商王是吾常君也，此所用責楚之義，女乃遠夷之不如。}

\begin{quoting}\textbf{馬瑞辰}成湯仍當為生時之號。自，通雖。不來王，不來朝也，左傳隱九年「宋公不王」。\end{quoting}

\textbf{天命多辟，設都于禹之績。歲事來辟，勿予禍適，稼穡匪解。}{\footnotesize 辟君、適過也。箋云多，眾也。來辟，猶來王也。天命乃令天下眾君諸侯立都於禹所治之功，以歲時來朝覲於我殷王者，勿罪過與之禍適，徒敕以勸民稼穡，非可解倦。時楚不修諸侯之職，此所用告曉楚之義也。禹平水土，弼成五服而諸侯之國定，是以云然。}

\begin{quoting}績，通蹟、迹，禹迹，九州也。\textbf{王引之}予，猶施也，禍，讀為過，廣雅「謫，過責也」，勿予過責，言不施過責也。\end{quoting}

\textbf{天命降監，下民有嚴。不僭不濫，不敢怠遑。命于下國，封建厥福。}{\footnotesize 嚴，敬也。不僭不濫，賞不僭、刑不濫也。封，大也。箋云降下、遑暇也。天命乃下視下民，有嚴明之君，能明德慎罰，不敢怠惰自暇於政事者，則命之於小國以為天子，大立其福，謂命湯使由七十里王天下也。時楚僭號王位，此又所用告曉楚之義。}

\begin{quoting}嚴，通儼，敬也。\end{quoting}

\textbf{商邑翼翼，四方之極。赫赫厥聲，濯濯厥靈。壽考且寧，以保我後生。}{\footnotesize 商邑，京師也。箋云極，中也。商邑之禮俗翼翼然可則效，乃四方之中正也，赫赫乎其出政教也，濯濯乎其見尊敬也，王乃壽考且安，以此全守我子孫。此又用商德重告曉楚之義。}

\begin{quoting}商邑，三家詩作京邑。\end{quoting}

\textbf{陟彼景山，松柏丸丸。是斷是遷，方斵是虔。松桷有梴，旅楹有閑，寢成孔安。}{\footnotesize 丸丸，易直也。遷徙、虔敬也。梴，長貌。旅，陳也。寢，路寢也。箋云椹謂之虔。升景山，掄材木，取松柏易直者，斷而遷之，正斲於椹上，以為桷與眾楹，路寢既成，王居之甚安，謂施政教得其所也。高宗之前王有廢政教不修寢廟者，高宗復成湯之道，故新路寢焉。}

\begin{quoting}景山，見玄鳥注。\textbf{馬瑞辰}方，猶是也，或言方，或言是，互文以見參差。又曰虔，當讀如虔劉之虔，方言「虔，殺也」，淮南說林高注「殺，猶削也」，是斷是遷，是斬伐木於在山之時，方斵是虔，是削伐於作室之際。桷 \texttt{jué}，方椽。梴 \texttt{chān}。旅，通鑢，磨也。\textbf{王先謙}韓說曰，閑，大也，謂閑然大也。\end{quoting}

%\begin{flushright}那五篇、十六章、百五十四句\end{flushright}