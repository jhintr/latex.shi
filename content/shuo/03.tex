\chapter{政事第三}

\subsection*{1}

\textbf{陳仲弓為太丘長，時吏有詐稱母病求假，事覺收之，令吏殺焉，主簿請付獄，考眾姦，仲弓曰：「欺君不忠，病母不孝，不忠不孝，其罪莫大，考求眾姦，豈復過此？」}{\footnotesize 陳寔已別見。}

\subsection*{2}

\textbf{陳仲弓為太丘長，有劫賊殺財主，主者捕之，未至發所，道聞民有在草不起子者，回車往治之，主簿曰：「賊大，宜先按討。」仲弓曰：「盜殺財主，何如骨肉相殘？」}{\footnotesize \textbf{按}後漢時賈彪有此事，不聞寔也。}

\subsection*{3}

\textbf{陳元方年十一時，}{\footnotesize 陳紀已見。}\textbf{候袁公，袁公問曰：「賢家君在太丘，遠近稱之，何所履行？」元方曰：「老父在太丘，彊者綏之以德，弱者撫之以仁，恣其所安，久而益敬。」}{\footnotesize \textbf{袁宏漢紀}曰寔為太丘，其政不嚴而治，百姓敬之。}\textbf{袁公曰：「孤往者嘗為鄴令，正行此事，不知卿家君法孤，孤法卿父？」}{\footnotesize 檢眾漢書，袁氏諸公未知誰為鄴令，故闕其文以待通識者。}\textbf{元方曰：「周公、孔子異世而出，周旋動靜，萬里如一，周公不師孔子，孔子亦不師周公。」}

\subsection*{4}

\textbf{賀太傅作吳郡，初不出門，吳中諸強族輕之，乃題府門云：「會稽雞，不能啼。」}{\footnotesize \textbf{環濟吳紀}曰賀邵，字興伯，會稽山陰人，祖齊、父景並歷吳官，邵歷散騎常侍，出為吳郡太守，後遷太子太傅。}\textbf{賀聞故出行，至門反顧，索筆足之曰：「不可啼，殺吳兒。」於是至諸屯邸，檢校諸顧、陸役使官兵及藏逋亡，悉以事言上，罪者甚眾，陸抗時為江陵都督，}{\footnotesize \textbf{吳錄}曰抗，字幼節，吳郡人，丞相遜子、孫策外孫也，為江陵都督，累遷大司馬、荊州牧。}\textbf{故下請孫皓，然後得釋。}

\subsection*{5}

\textbf{山公以器重朝望，年踰七十，猶知管時任，}{\footnotesize \textbf{虞預晉書}曰山濤，字巨源，河內懷人，祖本，郡孝廉，父曜，冤句令，濤蚤孤而貧，少有器量，宿士猶不慢之，年十七，宗人謂宣帝曰「濤當與景、文共綱紀天下者也」，帝戲曰「卿小族，那得此快人邪」，好莊老，與嵇康善，為河內從事，與石鑒共傳宿，濤夜起蹋鑒曰「今何等時而眠也，知太傅臥何意」，鑒曰「宰相三日不朝，與尺一令歸第，君何慮焉」，濤曰「咄，石生！無事馬蹄間也」，投傳而去，果有曹爽事，遂隱身不交世務，累遷吏部尚書、僕射、太子少傅、司徒，年七十九薨，諡康侯。}\textbf{貴勝年少，若和、裴、王之徒並共言詠，有署閣柱曰：「閣東有大牛，和嶠鞅，裴楷鞦，王濟剔嬲不得休。」}{\footnotesize \textbf{王隱晉書}曰初，濤領吏部，潘岳內非之，密為作謠曰「閣東有大牛，王濟鞅，裴楷鞦，和嶠刺促不得休」。\textbf{竹林七賢論}曰濤之處選，非望路絕，故貽是言。}\textbf{或云潘尼作之。}{\footnotesize \textbf{文士傳}曰尼，字正叔，滎陽人，祖最，尚書左丞，父滿，平原太守，並以文學稱，尼少有清才，文詞溫雅，初應州辟，終太常卿。}

\subsection*{6}

\textbf{賈充初定律令，}{\footnotesize \textbf{晉諸公贊}曰充，字公閭，襄陵人，父逵，魏豫州刺史，充早知名，起家為尚書郎，遷廷尉，聽訟稱平，晉受禪，封魯郡公，充有才識，明達治體，加善刑法，由此與散騎常侍裴楷共定科令，蠲除密網，以為晉律，薨，贈太宰。}\textbf{與羊祜共咨太傅鄭沖，}{\footnotesize \textbf{王隱晉書}曰沖，字文和，滎陽開封人，有核練才，清虛寡欲，喜論經史，草衣縕袍，不以為憂，累遷司徒、太保，晉受禪，進太傅。}\textbf{沖曰：「皋陶嚴明之旨，非僕闇懦所探。」羊曰：「上意欲令小加弘潤。」沖乃粗下意。}{\footnotesize \textbf{續晉陽秋}曰初，文帝命荀勖、賈充、裴秀等分定禮儀律令，皆先咨鄭沖，然後施行也。}

\subsection*{7}

\textbf{山司徒前後選，殆周遍百官，舉無失才，凡所題目，皆如其言，惟用陸亮，是詔所用，與公意異，爭之不從，亮亦尋為賄敗。}{\footnotesize \textbf{晉諸公贊}曰亮，字長興，河內野王人，太常陸乂兄也，性高明而率至，為賈充所親待，山濤為左僕射，領選，濤行業即與充異，自以為世祖所敬，選用之事，與充咨論，充毎不得其所欲，好事者說充「宜授心腹人為吏部尚書，參同選舉，若意不齊，事不得諧，可不召公與選，而實得敘所懷」，充以為然，乃啓亮公忠無私，濤以亮將與己異，又恐其協情不允，累啓亮可為左丞，初非選官才，世祖不許，濤乃辭疾還家，亮在職果不能允，坐事免官。}

\subsection*{8}

\textbf{嵇康被誅後，山公舉康子紹為祕書丞，}{\footnotesize \textbf{山公啓事}曰詔選祕書丞，濤薦曰「紹平簡溫敏，有文思，又曉音，當成濟也，猶宜先作祕書郎」，詔曰「紹如此，便可為丞，不足復為郎也」。\textbf{晉諸公贊}曰康遇事後二十年，紹乃為濤所拔。\textbf{王隱晉書}曰時以紹父康被法，選官不敢舉，年二十八，山濤啓用之，世祖發詔，以為祕書丞。}\textbf{紹咨公出處，}{\footnotesize \textbf{竹林七賢論}曰紹懼不自容，將解褐，故咨之於濤。}\textbf{公曰：「為君思之久矣！天地四時，猶有消息，而況人乎？」}{\footnotesize \textbf{王隱晉書}曰紹，字延祖，雅有文才，山濤啓武帝云云。}

\subsection*{9}

\textbf{王安期為東海郡，}{\footnotesize \textbf{名士傳}曰王承，字安期，太原晉陽人，父湛，汝南太守，承沖淡寡欲，無所循尚，累遷東海內史，為政清靜，吏民懷之，避亂渡江，是時道路寇盜，人懷憂懼，承毎遇艱險，處之怡然，元皇為鎮東，引為從事中郎。}\textbf{小吏盜池中魚，綱紀推之，王曰：「文王之囿，與眾共之，}{\footnotesize \textbf{孟子}曰齊宣王問「文王之囿方七十里，有諸？若是其大乎」，對曰「民猶以為小也」，王曰「寡人之囿方四十里，民猶以為大，何邪」，孟子曰「文王之囿，芻蕘者往焉，與民同之，民以為小，不亦宜乎？今王之囿，殺麋鹿者如殺人罪，是以四十里為穽於國中也，民以為大，不亦宜乎」。}\textbf{池魚復何足惜？」}

\subsection*{10}

\textbf{王安期作東海郡，吏錄一犯夜人來，王問：「何處來？」云：「從師家受書還，不覺日晩。」王曰：「鞭撻甯越以立威名，恐非致理之本。」}{\footnotesize \textbf{呂氏春秋}曰甯越者，中牟鄙人也，苦耕稼之勞，謂其友曰「何為可以免此苦也」，其友曰「莫如學也，學三十歲則可以達矣」，甯越曰「請以十五歲，人將休，吾不敢休，人將臥，吾不敢臥」，學十五歲而為周威公之師也。}\textbf{使吏送令歸家。}

\subsection*{11}

\textbf{成帝在石頭，}{\footnotesize \textbf{晉世譜}曰帝諱衍，字世根，明帝太子，年二十二崩。}\textbf{任讓在帝前戮侍中鍾雅、}{\footnotesize \textbf{晉陽秋}曰讓，樂安人，諸任之後，隨蘇峻作亂。\textbf{雅別傳}曰雅，字彥胄，潁川長社人，魏太傅鍾繇弟仲常曾孫也，少有才志，累遷至侍中。}\textbf{右衛將軍劉超，}{\footnotesize \textbf{晉陽秋}曰超，字世踰，琅邪人，漢成陽景王六世孫，封臨沂慈鄉侯，遂家焉，父徵，為琅邪國上將軍，超為縣小吏，稍遷記室掾、安東舍人，忠清慎密，為中宗所拔，自以職在中書，絕不與人交關書疏，閉門不通賓客，家無儋石之儲，討王敦有功，封零陽伯，為義興太守，而受拜及往還朝，莫有知者，其慎默如此，遷右衛大將軍。}\textbf{帝泣曰：「還我侍中。」讓不奉詔，遂斬超、雅。}{\footnotesize \textbf{雅別傳}曰蘇峻逼主上幸石頭，雅與劉超並侍帝側匡衛，與石頭中人密期拔至尊出，事覺被害。}\textbf{事平之後，陶公與讓有舊，欲宥之，許柳}{\footnotesize \textbf{許氏譜}曰柳，字季祖，高陽人，祖允，魏中領軍，父猛，吏部郎。\textbf{劉謙之晉紀}曰柳妻，祖逖子渙女，蘇峻招祖約為逆，約遣柳以眾會，峻既克京師，拜丹陽尹，後以罪誅。}\textbf{兒思妣者至佳，諸公欲全之，}{\footnotesize \textbf{許氏譜}曰永，字思妣。}\textbf{若全思妣，則不得不為陶全讓，於是欲並宥之，事奏，帝曰：「讓是殺我侍中者，不可宥。」諸公以少主不可違，並斬二人。}

\subsection*{12}

\textbf{王丞相拜揚州，賓客數百人並加霑接，人人有說色，惟有臨海一客姓任}{\footnotesize \textbf{語林}曰任，名顒，時宦在都，預王公坐。}\textbf{及數胡人為未洽，公因便還到，過任邊，云：「君出，臨海便無復人。」任大喜說，因過胡人前彈指云：「蘭闍，蘭闍！」群胡同笑，四坐並懽。}{\footnotesize \textbf{晉陽秋}曰王導接誘應會，少有牾者，雖疎交常賓，一見多輸寫款誠，自謂為導所遇，同之舊暱。}

\subsection*{13}

\textbf{陸太尉詣王丞相咨事，過後輒翻異，王公怪其如此，後以問陸，}{\footnotesize \textbf{陸玩別傳}曰玩，字士瑤，吳郡吳人，祖瑁、父英仕郡有譽，玩器量淹雅，累遷侍中、尚書左僕射、尚書令，贈太尉。}\textbf{陸曰：「公長民短，臨時不知所言，既後覺其不可耳。」}

\subsection*{14}

\textbf{丞相嘗夏月至石頭看庾公，庾公正料事，丞相云：「暑可小簡之。」庾公曰：「公之遺事，天下亦未以為允。」}{\footnotesize \textbf{殷羡言行}曰王公薨後，庾冰代相，網密刑峻，羡時行，遇收捕者於途，慨然歎曰「丙吉問牛喘，似不爾」，嘗從容謂冰曰「卿輩自是網目不失，皆是小道小善耳，至如王公，故能行無理事」，謝安石毎歎詠此唱，庾赤玉曾問羡「王公治何似？詎是所長」，羡曰「其餘令績，不復稱論，然三捉三治，三休三敗」。}

\subsection*{15}

\textbf{丞相末年，略不復省事，正封籙諾之，自歎曰：「人言我憒憒，後人當思此憒憒。」}{\footnotesize \textbf{徐廣曆紀}曰導阿衡三世，經綸夷險，政務寬恕，事從簡易，故垂遺愛之譽也。}

\subsection*{16}

\textbf{陶公性檢厲，勤於事，}{\footnotesize \textbf{晉陽秋}曰侃練核庶事，勤務稼穡，雖戎陳武士皆勸厲之，有奉饋者，皆問其所由，若力役所致，懽喜慰賜，若他所得，則呵辱還之，是以軍民勤於農稼，家給人足，性纖密好問，頗類趙廣漢，嘗課營種柳，都尉夏施盜拔武昌郡西門所種，侃後自出，駐車施門，問「此是武昌西門柳，何以盜之」，施惶怖首伏，三軍稱其明察，侃勤而整，自強不息，又好督勸他人，常云「民生在勤，大禹聖人，猶惜寸陰，至於凡俗，當惜分陰，豈可遊逸，生無益於時，死無聞於後，是自棄也」，又「老莊浮華，非先王之法言而不敢行，君子當正其衣冠，攝以威儀，何有亂頭養望，自謂宏達邪」。\textbf{中興書}曰侃嘗檢校佐吏，若得樗蒲博弈之具，投之曰「樗蒲，老子入胡所作，外國戲耳，圍棊，堯舜以教愚子，博弈，紂所造，諸君國器，何以為此？若王事之暇，患邑邑者，文士何不讀書，武士何不射弓」，談者無以易也。}\textbf{作荊州時，敕船官悉錄鋸木屑，不限多少，咸不解此意，後正會，值積雪始晴，聽事前除雪後猶濕，於是悉用木屑覆之，都無所妨。官用竹皆令錄厚頭，積之如山，後桓宣武伐蜀，裝船，悉以作釘。又云嘗發所在竹篙，有一官長連根取之，仍當足，乃超兩階用之。}

\subsection*{17}

\textbf{何驃騎作會稽，}{\footnotesize \textbf{晉陽秋}曰何充，字次道，廬江人，思韻淹通，有文義才情，累遷會稽內史、侍中、驃騎將軍、揚州刺史，贈司徒。}\textbf{虞存弟謇作郡主簿，}{\footnotesize \textbf{孫統存誄敘}曰存，字道長，會稽山陰人也，祖陽，散騎常侍，父偉，州西曹，存幼而卓拔，風情高逸，歷衛軍長史、尚書吏部郎。\textbf{范汪棊品}曰謇，字道直，仕至郡功曹。}\textbf{以何見客勞損，欲斷常客，使家人節量，擇可通者，作白事成以見存，存時為何上佐，正與謇共食，語云：「白事甚好，待我食畢作教。」食竟，取筆題白事後云：「若得門庭長如郭林宗者，當如所白，}{\footnotesize \textbf{泰別傳}曰泰，字林宗，有人倫鑒識，題品海內之士，或在幼童，或在里肆，後皆成英彥六十餘人，自著書一卷，論取士之本，未行，遭亂亡失。}\textbf{汝何處得此人？」謇於是止。}

\subsection*{18}

\textbf{王、劉與林公共看何驃騎，驃騎看文書不顧之，}{\footnotesize \textbf{晉陽秋}曰何充與王濛、劉惔好尚不同，由此見譏於當世。}\textbf{王謂何曰：「我今故與林公來相看，望卿擺撥常務，應對共言，那得方低頭看此邪？」何曰：「我不看此，卿等何以得存？」諸人以為佳。}

\subsection*{19}

\textbf{桓公在荊州，全欲以德被江漢，恥以威刑肅物，}{\footnotesize \textbf{溫別傳}曰溫以永和元年自徐州遷荊州刺史，在州寬和，百姓安之。}\textbf{令史受杖，正從朱衣上過，桓式年少，從外來，}{\footnotesize 式，桓歆小字也。\textbf{桓氏譜}曰歆，字叔道，溫第三子，仕至尚書。}\textbf{云：「向從閣下過，見令史受杖，上捎雲根，下拂地足。」意譏不著，桓公云：「我猶患其重。」}

\subsection*{20}

\textbf{簡文為相，事動經年，然後得過，桓公甚患其遲，常加勸免，太宗曰：「一日萬機，那得速。」}{\footnotesize \textbf{尚書皋陶謨}一日萬機。\textbf{孔安國}曰幾，微也，言當戒懼萬事之微。}

\subsection*{21}

\textbf{山遐去東陽，王長史就簡文索東陽云：「承藉猛政，故可以和靜致治。」}{\footnotesize \textbf{東陽記}云遐，字彥林，河內人，祖濤，司徒，父簡，儀同三司，遐歷武陵王友、東陽太守。\textbf{江惇傳}曰山遐為東陽，風政嚴苛，多任刑殺，郡內苦之，惇隱東陽，以仁恕懷物，遐感其德，為微損威猛。}

\subsection*{22}

\textbf{殷浩始作揚州，}{\footnotesize \textbf{浩別傳}曰浩，字淵源，陳郡長平人，祖識，濮陽相，父羡，光祿勳，浩少有重名，仕至揚州刺史、中軍將軍。\textbf{中興書}曰建元初，庾亮兄弟、何充等相尋薨，太宗以撫軍輔政，徵浩為揚州，從民譽也。}\textbf{劉尹行，日小欲晩，便使左右取襆，人問其故，答曰：「刺史嚴，不敢夜行。」}

\subsection*{23}

\textbf{謝公時，兵厮逋亡，多近竄南塘下諸舫中，或欲求一時搜索，謝公不許，云：「若不容置此輩，何以為京都？」}{\footnotesize \textbf{續晉陽秋}曰自中原喪亂，民離本域，江左造創，豪族并兼，或客寓流離，名籍不立，太元中，外禦強氐，蒐簡民實，三吳頗加澄檢，正其里伍，其中時有山湖遁逸往來都邑者，後將軍安方接客，時人有於坐言宜糺舍藏之失者，安毎以厚德化物，去其煩細，又以強寇入境，不宜加動人情，乃答之云「卿所憂，在於客耳，然不爾，何以為京都」，言者有慚色。}

\subsection*{24}

\textbf{王大為吏部郎，}{\footnotesize 王忱已見。}\textbf{嘗作選草，臨當奏，王僧彌來，聊出示之，}{\footnotesize 僧彌，王珉小字也。\textbf{珉別傳}曰珉，字季琰，琅邪人，丞相導孫，中領軍洽少子，有才蓺，善行書，名出兄珣右，累遷侍中、中書令，贈太常。}\textbf{僧彌得便以己意改易所選者近半，王大甚以為佳，更寫即奏。}

\subsection*{25}

\textbf{王東亭與張冠軍善，}{\footnotesize 張玄已見。}\textbf{王既作吳郡，人問小令曰：}{\footnotesize \textbf{續晉陽秋}曰王獻之為中書令，王珉代之，時人曰大、小王令。}\textbf{「東亭作郡，風政何似？」答曰：「不知治化何如，惟與張祖希情好日隆耳。」}

\subsection*{26}

\textbf{殷仲堪當之荊州，王東亭問曰：「德以居全為稱，仁以不害物為名，方今宰牧華夏，處殺戮之職，與本操將不乖乎？」殷答曰：「皋陶造刑辟之制，不為不賢，}{\footnotesize \textbf{古史考}曰庭堅，號曰皋陶，舜謀臣也，舜舉之於堯，堯令作士，主刑。}\textbf{孔丘居司寇之任，未為不仁。」}{\footnotesize \textbf{家語}曰孔子自魯司空為大司寇，三日而誅亂法大夫少正卯。}