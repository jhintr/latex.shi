\chapter{駉詁訓傳第二十九}

\begin{quoting}\textbf{釋文}魯者，周公之子伯禽所封之國也。周公有大勳勞於天下，成王留之輔相，而封伯禽焉。其封域在禹貢徐州蒙羽之野，十七世至僖公，當周惠王襄王之時，能遵伯禽之法，外征淮夷，內修德教，國人美之，於是國卿季文子請周，而使史克作頌四篇。夫子刪詩錄之者，以周公有致太平之勳，成王命魯郊祭用天子禮樂，故取魯頌而同於王者之後焉。\end{quoting}

\section{駉}

%{\footnotesize 四章、章八句}

\textbf{駉，頌僖公也。僖公能遵伯禽之法，儉以足用，寬以愛民，務農重穀，牧于坰野，魯人尊之，於是季孫行父請命于周，而史克作是頌。}{\footnotesize 季孫行父，季文子也。史克，魯史也。}

\textbf{駉駉牡馬，在坰之野。}{\footnotesize 駉駉，良馬腹榦肥張也。坰，遠野也，邑外曰郊，郊外曰野，野外曰林，林外曰坰。箋云必牧於坰野者，辟民居與良田也，周禮曰「以官田、牛田、賞田、牧田任遠郊之地」。}\textbf{薄言駉者，有驈有皇，有驪有黃，以車彭彭。}{\footnotesize 牧之坰野則駉駉然。驪馬白跨曰驈，黃白曰皇，純黑曰驪，黃騂曰黃。諸侯六閑，馬四種，有良馬，有戎馬，有田馬，有駑馬。彭彭，有力有容也。箋云坰之牧地水草既美，牧人又良，飲食得其時，則自肥健耳。}\textbf{思無疆，思馬斯臧。}{\footnotesize 箋云臧，善也。僖公之思遵伯禽之法，反覆思之，無有竟已，乃至於思馬斯善，多其所及廣博。}

\begin{quoting}驈 \texttt{yù}。\textbf{王先謙}思無疆者，言僖公思慮深微，無有疆畔，即牧馬之法亦皆盡善，致斯蕃庶，與定之方中詩美衛文公「匪直也人，秉心塞淵，騋牝三千」同意。又曰上思，思慮，下思，語詞。\end{quoting}

\textbf{駉駉牡馬，在坰之野。薄言駉者，有騅有駓，有騂有騏，以車伾伾。}{\footnotesize 蒼白雜毛曰騅，黃白雜毛曰駓，赤黃曰騂，蒼祺曰騏。伾伾，有力也。}\textbf{思無期，思馬斯才。}{\footnotesize 才，多材也。}

\begin{quoting}伾 \texttt{pī}。\end{quoting}

\textbf{駉駉牡馬，在坰之野。薄言駉者，有驒有駱，有駵有雒，以車繹繹。}{\footnotesize 青驪驎曰驒，白馬黑鬣曰駱，赤身黑鬣曰駵，黑身白鬣曰雒。繹繹，善走也。}\textbf{思無斁，思馬斯作。}{\footnotesize 作，始也。箋云斁，厭也。思遵伯禽之法，無厭倦也。作，謂牧之使可乘駕也。}

\begin{quoting}驒 \texttt{tuó}。\textbf{朱熹}作，奮起也。\end{quoting}

\textbf{駉駉牡馬，在坰之野。薄言駉者，有駰有騢，有驔有魚，以車祛祛。}{\footnotesize 陰白雜毛曰駰，彤白雜毛曰騢，豪骭曰驔，二目白曰魚。祛祛，彊健也。}\textbf{思無邪，思馬斯徂。}{\footnotesize 箋云徂，猶行也。思遵伯禽之法，專心無復邪意也，牧馬使可走行。}

\begin{quoting}驔 \texttt{diàn}。\textbf{王先謙}思無邪者，思之真正無有邪曲。\end{quoting}

\section{有駜}

%{\footnotesize 三章、章九句}

\textbf{有駜，頌僖公君臣之有道也。}{\footnotesize 有道者，以禮義相與之謂也。}

\textbf{有駜有駜，駜彼乘黃。}{\footnotesize 駜，馬肥彊貌，馬肥彊則能升高進遠，臣彊力則能安國。箋云此喻僖公之用臣必先致其祿食，祿食足而臣莫不盡其忠。}\textbf{夙夜在公，在公明明。}{\footnotesize 箋云夙，早也。言時臣憂念君事，早起夜寐在於公之所，在於公之所，但明義明德也，禮記曰「大學之道，在明明德」。}\textbf{振振鷺，鷺于下。鼓咽咽，醉言舞。于胥樂兮。}{\footnotesize 振振，群飛貌。鷺，白鳥也，以興絜白之士咽咽鼓節也。箋云于於、胥皆也。僖公之時，君臣無事則相與明義明德而已，絜白之士群集於君之朝，君以禮樂與之飲酒，以鼓節之，咽咽然至於無筭爵，則又舞燕樂以盡其歡，君臣於是則皆喜樂也。}

\begin{quoting}駜 \texttt{bì}。\textbf{馬瑞辰}明、勉一聲之轉，明明即勉勉之假借，謂其在公盡力也。\textbf{朱熹}鷺羽，舞者所持，或坐或伏，如鷺之下也。見宛丘注。于，同曰，語詞。\textbf{朱熹}咽與淵同，鼓聲之深長也。\end{quoting}

\textbf{有駜有駜，駜彼乘牡。夙夜在公，在公飲酒。}{\footnotesize 言臣有餘敬，而君有餘惠。}\textbf{振振鷺，鷺于飛。鼓咽咽，醉言歸。于胥樂兮。}{\footnotesize 箋云飛，喻群臣飲酒醉欲退也。}

\begin{quoting}\textbf{朱熹}舞者振作鷺羽如飛也。\end{quoting}

\textbf{有駜有駜，駜彼乘駽。}{\footnotesize 青驪曰駽。}\textbf{夙夜在公，在公載燕。}{\footnotesize 箋云載之言則也。}\textbf{自今以始，歲其有。君子有穀，詒孫子。于胥樂兮。}{\footnotesize 歲其有，豐年也。箋云穀善、詒遺也。君臣安樂，則陰陽和而有豐年，其善道則可以遺子孫也。}

\begin{quoting}駽 \texttt{xuān}。\end{quoting}

\section{泮水}

%{\footnotesize 八章、章八句}

\textbf{泮水，頌僖公能修泮宮也。}

\textbf{思樂泮水，薄采其芹。}{\footnotesize 泮水，泮宮之水也，天子辟雝，諸侯泮宮。言水則采取其芹，宮則采取其化。箋云芹，水菜也。言己思樂僖公之修泮宮之水，復伯禽之法，而往觀之，采其芹也。辟雝者，築土雝水之外，圓如璧，四方來觀者均也。泮之言半也，半水者，蓋東西門以南通水，北無也，天子諸侯宮異制，因形然。}\textbf{魯侯戾止，言觀其旂。其旂茷茷，鸞聲噦噦。無小無大，從公于邁。}{\footnotesize 戾來、止至也。言觀其旗，言法則其文章也。茷茷，言有法度也。噦噦，言有聲也。箋云于往、邁行也。我采泮水之芹，見僖公來至于泮宮，我則觀其旂茷茷然，鸞和之聲噦噦然，臣無尊卑，皆從君行而來稱。言此者，僖公賢君，人樂見之。}

\begin{quoting}泮 \texttt{pàn}，水名。茷 \texttt{pèi}，同旆，見出車注。\end{quoting}

\textbf{思樂泮水，薄采其藻。魯侯戾止，其馬蹻蹻。其馬蹻蹻，其音昭昭。}{\footnotesize 其馬蹻蹻，言強盛也。箋云其音昭昭，僖公之德音。}\textbf{載色載笑，匪怒伊敎。}{\footnotesize 色溫潤也。箋云僖公之至泮宮，和顏色而笑語，非有所怒，於是有所教化也。}

\textbf{思樂泮水，薄采其茆。}{\footnotesize 茆，鳧葵也。}\textbf{魯侯戾止，在泮飲酒。既飲旨酒，永錫難老。}{\footnotesize 箋云在泮飲酒者，徵先生君子與之行飲酒之禮而因以謀事也，已飲美酒而長賜其難使老，難使老者，最壽考也，長賜之者，如王制所云「八十月告存，九十日有秩」者與。}\textbf{順彼長道，屈此群醜。}{\footnotesize 屈收、醜眾也。箋云順從長遠，屈治醜惡也。是時淮夷叛逆，既謀之於泮宮，則從彼遠道往伐之，治此群為惡之人。}

\textbf{穆穆魯侯，敬明其德。敬慎威儀，維民之則。允文允武，昭假烈祖。}{\footnotesize 假，至也。箋云則，法也。僖公之行，民之所法俲也，僖公信文矣，為修泮宮也，信武矣，為伐淮夷也，其聦明乃至於美祖之德，謂遵伯禽之法。}\textbf{靡有不孝，自求伊祜。}{\footnotesize 箋云祜，福也。國人無不法俲之者，皆庶幾力行，自求福祿。}

\begin{quoting}\textbf{王引之}靡有不孝，謂僖公無事不法俲其祖，非謂國人俲僖公也。\end{quoting}

\textbf{明明魯侯，克明其德。既作泮宮，淮夷攸服。}{\footnotesize 箋云克能、攸所也。言僖公能明其德，修泮宮而德化行，於是伐淮夷，所以能服也。}\textbf{矯矯虎臣，在泮獻馘。淑問如臯陶，在泮獻囚。}{\footnotesize 囚，拘也。箋云矯矯，武貌。馘，所格者之左耳。淑，善也。囚，所虜獲者。僖公既伐淮夷而反，在泮宮使武臣獻馘，又使善聽獄之吏如臯陶者獻囚，言伐有功，所任得其人。}

\textbf{濟濟多士，克廣德心。桓桓于征，狄彼東南。}{\footnotesize 桓桓，威武貌。箋云多士，謂虎臣及如臯陶之屬。征，征伐也。狄，當作剔，剔，治也。東南，斥淮夷。}\textbf{烝烝皇皇，不吳不揚。不告于訩，在泮獻功。}{\footnotesize 烝烝，厚也。皇皇，美也。揚，傷也。箋云烝烝，猶進進也。皇皇，當作暀暀，暀暀，猶往往也。吳，譁也。訩，訟也。言多士之於伐淮夷，皆勸之，有進進往往之心，不讙譁，不大聲，僖公還在泮宮，又無以爭訟之事告於治訟之官者，皆自獻其功。}

\begin{quoting}告，同鞫，窮治罪人也，\textbf{陳奐}不告于訩，言不窮治其惡，唯在柔服之而已。\end{quoting}

\textbf{角弓其觩，束矢其搜。戎車孔博，徒御無斁。既克淮夷，孔淑不逆。}{\footnotesize 觩，㢮貌。五十矢為束。搜，眾意也。箋云角弓觩然，言持弦急也，束矢搜然，言勁疾也。博，當作傅，甚傅致者，言安利也。徒行者、御車者皆敬其事，又無厭倦也，僖公以此兵眾伐淮夷而勝之，其士卒甚順軍法而善，無有為逆者，謂堙井刊木之類。}\textbf{式固爾猶，淮夷卒獲。}{\footnotesize 箋云式用、猶謀也。用堅固女軍謀之故，故淮夷盡可獲服也。謀，謂度己之德，慮彼之罪，以出兵也。}

\begin{quoting}\textbf{陳奐}淑，善也，不逆，言率從也。\end{quoting}

\textbf{翩彼飛鴞，集于泮林。食我桑黮，懷我好音。}{\footnotesize 翩，飛貌。鴞，惡聲之鳥也。黮，桑實也。箋云懷，歸也。言鴞恆惡鳴，今來止於泮水之木上食其桑黮，為此之故，故改其鳴，歸就我以善音，喻人感於恩則化也。}\textbf{憬彼淮夷，來獻其琛。元龜象齒，大賂南金。}{\footnotesize 憬，遠行貌。琛，寶也。元龜尺二寸。賂，遺也。南，謂荊楊也。箋云大，猶廣也。廣賂者，賂君及卿大夫也。荊楊之州，貢金三品。}

\begin{quoting}文選引韓詩「獷彼淮夷」云「獷，覺悟之貌」，說文「憬，覺悟也」。\textbf{俞樾}賂，當讀為璐，大璐，猶尚書顧命篇大玉耳，从玉、貝之字古或相通，說文「玩，弄也，重文貦」。\end{quoting}

\section{閟宮}

%{\footnotesize 八章、二章章十七句、一章十二句、一章三十八句、二章章八句、二章章十句}

\textbf{閟宮，頌僖公能復周公之宇也。}{\footnotesize 宇，居也。}

\begin{quoting}此毛詩最長之一篇也。\textbf{王安石}周頌之詞約，約所以為嚴，盛德故也，魯頌之詞侈，侈所以為夸，德不足故也。案，重分此詩為九章，三章章十七句、一章十六句、一章十七句、二章章八句、二章章十句。\end{quoting}

\textbf{閟宮有侐，實實枚枚。}{\footnotesize 閟，閉也。先妣姜嫄之廟在周常閉而無事，孟仲子曰「是禖宮也」。侐，清靜也。實實，廣大也。枚枚，礱密也。箋云閟，神也，姜嫄神所依，故廟曰神宮。}\textbf{赫赫姜嫄，其德不回。上帝是依，無災無害，彌月不遲。}{\footnotesize 上帝是依，依其子孫也。箋云依，依其身也。彌，終也。赫赫乎顯著姜嫄也，其德貞正不回邪，天用是馮依而降精氣，其任之又無災害，不坼不副，終人道十月而生子，不遲晚。}\textbf{是生后稷，降之百福。黍稷重穋，稙稺菽麥。奄有下國，俾民稼穡。}{\footnotesize 先種曰稙，後種曰稺。箋云奄，猶覆也。姜嫄用是而生子后稷，天神多予之福，以五穀終覆蓋天下，使民知稼穡之道，言其不空生也。后稷生而名棄，長大，堯登用之，使居稷官，民賴其功，後雖作司馬，天下猶以后稷稱焉。}\textbf{有稷有黍，有稻有秬。奄有下土，纘禹之緒。}{\footnotesize 緒，業也。箋云秬，黑黍也。緒，事也。堯時洪水為災，民不粒食，天神多予后稷以五穀，禹平水土，乃教民播種之，於是天下大有，故云纘禹之事也。美之，故申說以明之。}

\begin{quoting}閟 \texttt{bì} 宮，神廟也。枚枚，釋文「閒暇無人之貌也」。稙稺 \texttt{zhí zhì}。\textbf{朱熹}奄有下國，封於邰也。\end{quoting}

\textbf{后稷之孫，實維大王。居岐之陽，實始翦商。}{\footnotesize 翦，齊也。箋云翦，斷也。大王自豳徙居岐陽，四方之民咸歸往之，於時而有王迹，故云是始斷商。}\textbf{至于文武，纘大王之緒。致天之屆，于牧之野。無貳無虞，上帝臨女。}{\footnotesize 虞，誤也。箋云屆極、虞度也。文王武王繼大王之事，至受命，致天所罰，極紂於商郊牧野，其時之民皆樂武王之如是，故戒之云，無有二心也，無復計度也，天視護女，至則克勝。}\textbf{敦商之旅，克咸厥功。}{\footnotesize 箋云敦治、旅眾、咸同也。武王克殷而治商之臣民，使得其所，能同其功於先祖也。后稷、大王、文王亦周公之祖考也，伐紂，周公又與焉，故述之以美大魯。}\textbf{王曰叔父，建爾元子，俾侯于魯，大啟爾宇，為周室輔。}{\footnotesize 王，成王也。元首、宇居也。箋云叔父，謂周公也。成王告周公曰「叔父，我立女首子，使為君於魯」，謂欲封伯禽也，封魯公以為周公後，故云大開女居，以為我周家之輔，謂封以方七百里，欲其彊於眾國。}

\begin{quoting}\textbf{馬瑞辰}此詩敦亦當讀屯，屯，聚也，蓋自聚其師旅為聚，俘虜敵之士眾，亦為屯聚之也，克咸厥功，猶云克備厥功，亦即克成厥功也。\end{quoting}

\textbf{乃命魯公，俾侯于東。錫之山川，土田附庸。}{\footnotesize 箋云東，東藩，魯國也。既告周公以封伯禽之意，乃策命伯禽，使為君於東，加賜之以山川土田及附庸，令專統之，王制曰「名山大川不以封諸侯，附庸則不得專臣也」。}\textbf{周公之孫，莊公之子。龍旂承祀，六轡耳耳。春秋匪解，享祀不忒。}{\footnotesize 周公之孫，莊公之子，謂僖公也。耳耳然，至盛也。箋云交龍為旂。承祀，謂視祭事也。四馬故六轡。春秋，猶言四時也。忒，變也。}\textbf{皇皇后帝，皇祖后稷。享以騂犧，是饗是宜，降福既多。}{\footnotesize 騂赤、犧純也。箋云皇皇后帝，謂天也。成王以周公功大，命魯郊祭天，亦配之以君祖后稷，其牲用赤牛純色，與天子同也，天亦饗之宜之，多予之福。}\textbf{周公皇祖，亦其福女。}{\footnotesize 箋云此皇祖謂伯禽也。}

\begin{quoting}饗、宜皆祭名，\textbf{馬瑞辰}按宜本祭社之名，爾雅釋天「起大事、動大眾必先有事乎社而後出，謂之宜」，孫炎注「宜，求見福佑也」是也。\end{quoting}

\textbf{秋而載嘗，夏而楅衡。白牡騂剛，犧尊將將。毛炰胾羹，籩豆大房。萬舞洋洋，孝孫有慶。}{\footnotesize 諸侯夏禘則不礿，秋祫則不嘗，唯天子兼之。楅衡，設牛角以楅之也。白牡，周公牲也。騂剛，魯公牲也。犧尊，有沙飾也。毛炰，豚也。胾，肉也。羹，大羹、鉶羹也。大房，半體之俎也。洋洋，眾多也。箋云載，始也。秋將嘗祭，於夏則養牲，楅衡其牛角，為其觸觝人也。秋嘗而言始者，秋物新成，尚之也。大房，玉飾俎也，其制足間有橫，下有拊，似乎堂後有房然。萬舞，干舞也。}\textbf{俾爾熾而昌，俾爾壽而臧。保彼東方，魯邦是常。不虧不崩，不震不騰。三壽作朋，如岡如陵。}{\footnotesize 震，動也。騰，乘也。壽，考也。箋云此皆慶孝孫之辭也。俾使、臧善、保安、常守也。虧、崩皆謂毀壞也。震、騰皆謂僭踰相侵犯也。三壽，三卿也。岡、陵取堅固也。}

\begin{quoting}楅 \texttt{bì} 衡，說文「衡，牛觸衡大木」，段注「是闌閈之謂」。炰 \texttt{páo}。\textbf{朱熹}胾 \texttt{zì}，切肉也。孔疏「震、騰以川喻」。三壽，上中下壽也。\end{quoting}

\textbf{公車千乘，朱英綠縢，二矛重弓。}{\footnotesize 大國之賦千乘。朱英，矛飾也。縢，繩也。重弓，重於鬯中也。箋云二矛重弓，備折壞也。兵車之法，左人持弓，右人持矛，中人御。}\textbf{公徒三萬，貝胄朱綅，烝徒增增。}{\footnotesize 貝胄，貝飾也。朱綅，以朱綅綴之。增增，眾也。箋云萬二千五百人為軍，大國三軍，合三萬七千五百人，言三萬者，舉成數也。烝，進也。徒進行增增然。}\textbf{戎狄是膺，荊舒是懲，則莫我敢承。}{\footnotesize 膺當、承止也。箋云懲，艾也。僖公與齊桓舉義兵，北當戎與狄，南艾荊及群舒，天下無敢禦之。}\textbf{俾爾昌而熾，俾爾壽而富。黃髮台背，壽胥與試。}{\footnotesize 箋云此慶僖公勇於用兵，討有罪也。黃髮台背，皆壽徵也。胥，相也。壽而相與試，謂講氣力，不衰倦。}\textbf{俾爾昌而大，俾爾耆而艾。萬有千歲，眉壽無有害。}{\footnotesize 箋云此又慶僖公勇於用兵，討有罪也。中時魯微弱，為鄰邦所侵削，今乃復其故，故喜而重慶之。俾爾，猶使女也。眉壽，秀眉亦壽徵。}

\begin{quoting}\textbf{馬瑞辰}古制蓋以五百乘為一軍，此詩公車千乘，謂次國二軍也。又曰按朱綅 \texttt{qīn} 承貝胄言，段玉裁言毛意謂以朱綫綴貝於冑是也。膺，魯詩作應。\textbf{馬瑞辰}試，猶式也，字通作視，廣雅「視，比也」，比之言比儗也，壽胥與試，承黃髮台背言，猶云壽相與比耳。\end{quoting}

\textbf{泰山巖巖，魯邦所詹。奄有龜蒙，遂荒大東。至于海邦，淮夷來同。莫不率從，魯侯之功。}{\footnotesize 詹，至也。龜，山也。蒙，山也。荒，有也。箋云奄覆、荒奄也。大東，極東。海邦，近海之國也。來同，為同盟也。率從，相率從於中國也。魯侯，謂僖公。}

\begin{quoting}詹，同瞻。\textbf{馬瑞辰}來，語詞，淮夷來同，猶大雅「徐方既同」也，同，亦朝會之通名。率，順也。\end{quoting}

\textbf{保有鳧繹，遂荒徐宅，至于海邦。淮夷蠻貊，及彼南夷，莫不率從。莫敢不諾，魯侯是若。}{\footnotesize 鳧，山也。繹，山也。宅，居也。淮夷蠻貊，如夷行也。南夷，荊楚也。若，順也。箋云諾，應辭也，是若者，是僖公所謂順也。}

\textbf{天錫公純嘏，眉壽保魯。居常與許，復周公之宇。}{\footnotesize 常、許，魯南鄙、西鄙。箋云純，大也。受福曰嘏。許，許田也，魯朝宿之邑也。常，或作嘗，在薛之旁，春秋魯莊公三十一年「築臺于薛」是與，周公有嘗邑，所由未聞也，六國時齊有孟嘗君，食邑於薛。}\textbf{魯侯燕喜，令妻壽母。宜大夫庶士，邦國是有。既多受祉，黃髮兒齒。}{\footnotesize 箋云燕，燕飲也。令，善也。僖公燕飲於內寢，則善其妻、壽其母，謂為之祝慶也，與群臣燕，則欲與之相宜，亦祝慶也。是有，猶常有也。兒齒，亦壽徵。}

\begin{quoting}兒，同齯 \texttt{ní}，說文「老人齒也」。\end{quoting}

\textbf{徂來之松，新甫之柏，是斷是度，是尋是尺。}{\footnotesize 徂來，山也。新甫，山也。八尺曰尋。}\textbf{松桷有舄，路寢孔碩，新廟奕奕，奚斯所作。}{\footnotesize 桷，榱也。舄，大貌。路寢，正寢也。新廟，閔公廟也，有大夫公子奚斯者作是廟也。箋云孔甚、碩大也。奕奕，佼美也。修舊曰新，新者，姜嫄廟也。僖公承衰亂之政，修周公伯禽之教，故治正寢，上新姜嫄之廟，姜嫄之廟，廟之先也，奚斯作者，教護屬功課章程也。至文公之時，大室屋壞。}\textbf{孔曼且碩，萬民是若。}{\footnotesize 曼，長也。箋云曼，修也廣也。且，然也。國人謂之順也。}

\begin{quoting}新甫，梁父也。\textbf{陳奐}路寢居宮之中央，左社稷而右宗廟，故經言路寢必連及新廟也。新廟，魯詩、齊詩作寢廟。\textbf{馬瑞辰}猶崧高詩「其詩孔碩，其風肆好」也。\end{quoting}

%\begin{flushright}駉四篇、二十三章、二百四十三句\end{flushright}