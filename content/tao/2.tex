\chapter{卷之二\hspace{1ex}詩五言}

\section{形影神\hspace{1ex}{\footnotesize 并序}}

\begin{quoting}貴賤賢愚，莫不營營以惜生，斯甚惑焉，故極陳形影之苦，言神辨自然以釋之，好事君子，共取其心焉。\end{quoting}

\begin{quoting}\textbf{形贈影}\end{quoting}

\textbf{天地長不沒，山川無改時。草木得常理，霜露榮悴之。謂人最靈智，獨復不如茲。適見在世中，奄去靡歸期。奚覺無一人，親識豈相思。但餘平生物，舉目情悽洏。我無騰化術，必爾不復疑。願君取吾言，得酒莫茍辭。}

\begin{quoting}\textbf{影答形}\end{quoting}

\textbf{存生不可言，衛生每苦拙。誠願遊崑華，邈然茲道絕。與子相遇來，未嘗異悲悅\footnote{黃文煥：形笑影亦笑，形哭影亦哭，悲悦二字善狀。}。憩蔭若暫乖，止日終不別。此同既難常，黯爾俱時滅。身沒名亦盡，念之五情熱。立善有遺愛，胡可不自竭。酒云能消憂，方此詎不劣。}

\begin{quoting}\textbf{神釋}\end{quoting}

\textbf{大鈞\footnote{如淳：陶者作器於鈞上，此以造化為大鈞。}無私力，萬理自森著。人為三才中，豈不以我故。與君雖異物，生而相依附。結託善惡同，安得不相語。三皇大聖人，今復在何處。彭祖受永年，欲留不得住。老少同一死，賢愚無復數。日醉或能忘，將非促齡具。立善常所欣，誰當為汝譽。甚念傷吾生，正宜委運去。縱浪大化中，不喜亦不懼。應盡便須盡，無復獨多慮。}

\section{九日閑居\hspace{1ex}{\footnotesize 并序}}

\begin{quoting}余閑居，愛重九之名，秋菊盈園，而持醪靡由，空服九華\footnote{九華：重九之華，即菊花。}，寄懷於言。\end{quoting}

\textbf{世短意恆多，斯人樂久生。日月依辰至，舉俗愛其名\footnote{魏文帝書云：九為陽數而日月並應，俗嘉其名，以為宜於長久。}。露淒暄風息，氣澈天象明。往燕無遺影，來雁有餘聲。酒能祛百慮，菊為制頹齡\footnote{晉傅統妻菊花頌：爰采爰拾，投之醇酒，服之延年，佩之黃耇。}。如何蓬廬士，空視時運傾。塵爵恥虛罍\footnote{詩蓼莪：缾之罄矣，維罍之耻。}，寒華徒自榮。斂襟獨閑謠，緬焉起深情。棲遲固多娛，淹留豈無成。}

\section{歸園田居五首}

\textbf{少無適俗韻，性本愛丘山。誤落塵網中，一去三十年\footnote{三十年：乃十年之誇詞，十而言三十，古有其例。}。羈鳥戀舊林，池魚思故淵。開荒南野際，守拙歸園田。方宅十餘畝，草屋八九間。榆柳蔭後簷，桃李羅堂前。曖曖遠人村，依依墟里煙。狗吠深巷中，雞鳴桑樹巔。戶庭無塵雜，虛室有餘閑。久在樊籠裏，復得返自然。}

\textbf{野外罕人事，窮巷寡輪鞅。白日掩荊扉，對酒絕塵想。時復墟里人，披草共來往。相見無雜言，但道桑麻長。桑麻日已長，我土日已廣。常恐霜霰至，零落同草莽。}

\textbf{種豆南山下\footnote{種豆是即事，亦是用典，漢書楊惲傳：田彼南山，蕪穢不治，種一頃豆，落而為萁，人生行樂耳，須富貴何時。}，草盛豆苗稀。晨興理荒穢，帶月荷鋤歸。道狹草木長，夕露沾我衣。衣沾不足惜，但使願無違。}

\textbf{久去山澤遊，浪莽林野娛。試攜子姪輩，披榛步荒墟。徘徊丘壠\footnote{丘壠：墓地。}間，依依昔人居。井竈有遺處，桑竹殘朽株。借問採薪者，此人皆焉如。薪者向我言，死沒無復餘。一世異朝市，此語真不虛。人生似幻化，終當歸空無。}

\textbf{悵恨獨策還，崎嶇歷榛曲。山澗清且淺，遇以濯吾足。漉我新熟酒，隻雞招近局\footnote{近局：近曲、近鄰。}。日入室中闇，荊薪代明燭。歡來苦夕短，已復至天旭。}

\section{遊斜川\hspace{1ex}{\footnotesize 并序}}

\begin{quoting}辛酉正月五日，天氣澄和，風物閑美，與二三鄰曲同遊斜川，臨長流，望曾城\footnote{曾城：層城，指廬山北之鄣山。}，魴鯉躍鱗於將夕，水鷗乘和以飜飛，彼南阜\footnote{南阜：指廬山。}者，名實舊矣，不復乃為嗟歎，若夫曾城，傍無依接，獨秀中臯，遙想靈山，有愛嘉名，欣對不足，率共賦詩，悲日月之遂往，悼吾年之不留，各疏年紀鄉里，以記其時日。\end{quoting}

\textbf{開歲倏五十，吾生行歸休。念之動中懷，及辰為茲遊。氣和天惟澄，班坐依遠流。弱湍馳文魴，閑谷矯鳴鷗。迥澤散遊目，緬然睇曾丘。雖微九重秀，顧瞻無匹儔。提壺接賓侶，引滿更獻酬。未知從今去，當復如此不。中觴縱遙情，忘彼千載憂。且極今朝樂，明日非所求。}

\section{示周續之祖企謝景夷三郎時三人共在城北講禮校書}

\textbf{負痾頹簷下，終日無一欣。藥石有時閑，念我意中人。相去不尋常，道路邈何因。周生述孔業，祖謝響然臻。道喪向千載，今朝復斯聞。馬隊\footnote{蕭統陶淵明傳：三人共在城北講禮，加以讎校，所住公廨，近於馬肆。}非講肆，校書亦已勤。老夫有所愛，思與爾為鄰。願言謝諸子，從我潁水濱\footnote{潁水濱：許由洗耳處。}。}

\section{乞食}

\textbf{飢來驅我去，不知竟何之。行行至斯里，叩門拙言辭。主人解余意，遺贈豈虛來。談諧終日夕，觴至輒傾杯。情欣新知勸，言詠遂賦詩。感子漂母惠，愧我非韓才。銜戢\footnote{銜戢：銜之於口，戢之於心。}知何謝，冥報以相貽。}

\section{諸人共遊周家墓柏下}

\textbf{今日天氣佳，清吹與鳴彈。感彼柏下人，安得不為歡。清歌散新聲，綠酒開芳顏。未知明日事，余襟良已殫。}

\section{怨詩楚調示龐主簿鄧治中}

\textbf{天道幽且遠，鬼神茫昧然。結髮念善事，僶俛六九年。弱冠逢世阻，始室\footnote{禮記曲禮：三十而有室，始理男事。}喪其偏。炎火屢焚如，螟蜮恣中田。風雨縱橫至，收斂不盈廛。夏日抱長飢，寒夜無被眠。造夕思雞鳴，及晨願烏遷。在己何怨天，離憂悽目前。吁嗟身後名，於我若浮煙。慷慨獨悲歌，鍾期信為賢。}

\section{答龐參軍\hspace{1ex}{\footnotesize 并序}}

\begin{quoting}三復來貺，欲罷不能，自爾鄰曲，冬春再交，欵然良對，忽成舊遊，俗諺云「數面成親舊」，況情過此者乎？人事好乖，便當語離，楊公所歎，豈惟常悲，吾抱疾多年，不復為文，本既不豐，復老病繼之，輒依周禮往復之義，且為別後相思之資。\end{quoting}

\textbf{相知何必舊，傾蓋定前言。有客賞我趣，每每顧林園。談諧無俗調，所說聖人篇。或有數㪷酒，閑飲自歡然。我實幽居士，無復東西緣。物新人惟舊，弱毫多所宣。情通萬里外，形跡滯江山。君其愛體素，來會在何年。}

\section{五月旦作和戴主簿}

\textbf{虛舟縱逸棹，回復遂無窮。發歲始俯仰，星紀\footnote{星紀：於辰在丑，此指癸丑。}奄將中。南窗罕悴物，北林榮且豐。神萍\footnote{神萍：雨師，見楚辭天問。}寫時雨，晨色奏景風\footnote{史記律書：景風者，居南方，景者，言陽道竟，故曰景風。}。既來孰不去，人理固有終。居常待其盡，曲肱豈傷沖。遷化或夷險，肆志無窊隆。即事如已高，何必升華嵩。}

\section{連雨獨飲}

\textbf{運生會歸盡，終古謂之然。世間有松喬，於今定何間。故老贈余酒，乃言飲得仙。試酌百情遠，重觴忽忘天。天豈去此哉，任真無所先。雲鶴有奇翼，八表須臾還。自我抱茲獨，僶俛四十年。形骸久已化，心在復何言。}

\section{移居二首}

\textbf{昔欲居南村，非為卜其宅。聞多素心人，樂與數晨夕。懷此頗有年，今日從茲役。弊廬何必廣，取足蔽牀席。鄰曲時時來，抗言談在昔。奇文共欣賞，疑義相與析。}

\textbf{春秋多佳日，登高賦新詩。過門更相呼，有酒斟酌之。農務各自歸，閑暇輒相思。相思則披衣，言笑無厭時。此理將不勝\footnote{理勝蓋晉人常語。}，無為忽去茲。衣食當須紀\footnote{紀：理也。}，力耕不吾欺。}

\section{和劉柴桑}

\textbf{山澤久見招，胡事乃躊躇。直為親舊故，未忍言索居。良辰入奇懷，挈杖還西廬。荒塗無歸人，時時見廢墟。茅茨已就治，新疇復應畬。谷風轉淒薄，春醪解飢劬。弱女雖非男，慰情良勝無\footnote{案劉程之，字仲思，自號遺民，隱居廬山西林，與周續之、陶淵明等稱「尋陽三隱」，不以妻子為意，故上句因言谷風，又以有女無男為恨，故詩以此解之。}。栖栖世中事，歲月共相疏\footnote{共相疏：我棄世，世亦棄我也。}。耕織稱其用，過此奚所須。去去百年外，身名同翳如。}

\section{酬劉柴桑}

\textbf{窮居寡人用，時忘四運周。櫚庭多落葉，慨然知已秋。新葵鬱北墉，嘉穟養南疇。今我不為樂，知有來歲不。命室攜童弱，良日登遠遊。}

\section{和郭主簿二首}

\textbf{藹藹堂前林，中夏貯清陰。凱風因時來，回飇開我襟。息交遊閑業，臥起弄書琴。園蔬有餘滋，舊榖猶儲今。營己良有極，過足非所欽。舂秫作美酒，酒熟吾自斟。弱子戲我側，學語未成音。此事真復樂，聊用忘華簪。遙遙望白雲，懷古一何深。}

\textbf{和澤同三春，華華\footnote{華華：當作垂垂，漸漸也。}涼秋節。露凝無游氛，天高風景\footnote{風景：當作夙景。}澈。陵岑聳逸峰，遙瞻皆奇絕。芳菊開林耀\footnote{開林耀：當作耀林開，與冠巖列對文。}，青松冠巖列。懷此貞秀姿，卓為霜下傑。銜觴念幽人，千載撫爾訣。檢素不獲展，厭厭竟良月。}

\section{於王撫軍座送客}

\textbf{秋日淒且厲，百卉具已腓\footnote{腓：病也、變也。}。爰以履霜節，登高餞將歸。寒氣冒山澤，遊雲倏無依。洲渚四緬邈，風水互乖違。瞻夕欣良讌，離言聿云悲。晨鳥暮來還，懸車\footnote{淮南子：日至悲泉，是謂懸車。}斂餘輝。逝止判殊路，旋駕悵遲遲。目送回舟遠，情隨萬化遺。}

\section{與殷晉安別\hspace{1ex}{\footnotesize 并序}}

\begin{quoting}殷先作晉安南府長史掾，因居潯陽，後作太尉參軍，移家東下，作此以贈。\end{quoting}

\textbf{遊好非少長\footnote{少長：少久。}，一遇盡殷勤。信宿酬清話，益復知為親。去歲家南里，薄作少時鄰。負杖肆遊從，淹留忘宵晨。語默自殊勢，亦知當乖分。未謂事已及，興言在茲春。飄飄西來風，悠悠東去雲。山川千里外，言笑難為因。良才不隱世，江湖多賤貧。脫有經過便，念來存故人。}

\section{贈羊長史\hspace{1ex}{\footnotesize 并序}}

\begin{quoting}左軍羊長史銜使秦川，作此與之。\end{quoting}

\textbf{愚生三季後，慨然念黃虞。得知千載外，正賴古人書。賢聖留餘跡，事事在中都。豈忘遊心目，關河不可踰。九域甫已一，逝將理舟輿。聞君當先邁，負痾不獲俱。路若經商山\footnote{商山：秦末四皓隱居所在。}，為我少躊躇。多謝綺與甪，精爽\footnote{沃儀仲曰：四皓不肯輕出，元亮不肯終仕，後人即前人精爽也。}今何如。紫芝誰復採\footnote{古今樂錄：四皓隱居，高祖聘之不出，作歌曰「漠漠高山，深谷逶迤，曄曄紫芝，可以療飢，唐虞世遠，吾將安歸，駟馬高蓋，其憂甚大，富貴而畏人兮，不若貧賤之肆志」。}，深谷久應蕪。駟馬無貰\footnote{貰 \texttt{shì}：寬縱、免除。}患，貧賤有交娛。清謠結心曲，人乖運見疏。擁懷累代下，言盡意不舒。}

\section{歲暮和張常侍}

\textbf{市朝悽舊人，驟驥\footnote{驟驥：言白駒之過隙也。}感悲泉\footnote{悲泉：日落處。}。明旦非今日，歲暮余何言。素顏斂光潤，白髮一已繁。闊哉秦穆談，旅力豈未愆\footnote{書秦誓：番番良士，旅力既愆，我尚有之。}。向夕長風起，寒雲沒西山。厲厲氣遂嚴，紛紛飛鳥還。民生鮮常在，矧伊愁苦纏。屢闕清酤至，無以樂當年。窮通靡攸慮，顦顇由化遷。撫己有深懷，履運\footnote{履運：言歲暮迎新。}增慨然。}

\section{和胡西曹示顧賊曹}

\textbf{蕤賓\footnote{月令：仲夏之月，律中蕤賓。}五月中，清朝起南颸。不駛亦不遲，飄飄吹我衣。重雲蔽白日，閑雨紛微微。流目視西園，曄曄榮紫葵。於今甚可愛，奈何當復衰。感物願及時，每恨靡所揮\footnote{靡所揮：言無酒可飲。}。悠悠待秋稼，寥落將賒遲\footnote{賒遲：延緩。}。逸想不可淹，猖狂獨長悲。}

\section{悲從弟仲德}

\textbf{銜哀過舊宅，悲淚應心零。借問為誰悲，懷人在九冥。禮服名群從\footnote{群從 \texttt{zòng}：同宗堂親。}，恩愛若同生。門前執手時，何意爾先傾。在數竟不免，為山不及成。慈母沉哀疚，二胤纔數齡。雙位\footnote{雙位：夫妻靈位。}委空館，朝夕無哭聲。流塵集虛坐，宿草旅前庭。階除曠遊跡，園林獨餘情。翳然乘化去，終天不復形。遲遲將回步，惻惻悲襟盈。}

