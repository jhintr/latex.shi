\chapter{陳宛丘詁訓傳第十二}

\begin{quoting}\textbf{釋文}陳者，胡公媯滿之所封也，其先虞舜之冑有虞遏父者，為周陶正，武王賴其器用與其神明之後，妻以元女，其子滿乃封於陳，以備三恪，其地宓羲之墟，在古豫州之界、宛丘之側。\end{quoting}

\section{宛丘}

%{\footnotesize 三章、章四句}

\textbf{宛丘，刺幽公也。淫荒昬亂，游蕩無度焉。}

\textbf{子之湯兮，宛丘之上兮。}{\footnotesize 子，大夫也。湯，蕩也。四方高、中央下曰宛丘。箋云子者，斥幽公，游蕩無所不為。}\textbf{洵有情兮，而無望兮。}{\footnotesize 洵，信也。箋云此君信有淫荒之情，其威儀無可觀望而則俲。}

\begin{quoting}\textbf{陳奐}陳有宛丘，猶之鄭有洧淵，皆是國人游觀之所。\end{quoting}

\textbf{坎其擊鼓，宛丘之下。}{\footnotesize 坎坎，擊鼓聲。}\textbf{無冬無夏，值其鷺羽。}{\footnotesize 值，持也。鷺鳥之羽可以為翳。箋云翳，舞者所持以指麾。}

\textbf{坎其擊缶，宛丘之道。}{\footnotesize 盎謂之缶。}\textbf{無冬無夏，值其鷺翿。}{\footnotesize 翿，翳也。}

\begin{quoting}翿 \texttt{dào}。\end{quoting}

\section{東門之枌}

%{\footnotesize 三章、章四句}

\textbf{東門之枌，疾亂也。幽公淫荒，風化之所行，男女棄其舊業，亟會於道路，歌舞於市井爾。}

\textbf{東門之枌，宛丘之栩。}{\footnotesize 枌，白榆也。栩，杼也。國之交會，男女之所聚。}\textbf{子仲之子，婆娑其下。}{\footnotesize 子仲，陳大夫氏。婆娑，舞也。箋云之子，男子也。}

\textbf{穀旦于差，南方之原。}{\footnotesize 穀，善也。原，大夫氏。箋云旦明、于曰、差擇也。朝日善明曰相擇矣，以南方原氏之女可以為上處。}\textbf{不績其麻，市也婆娑。}{\footnotesize 箋云績麻者，婦人之事也，疾其今不為。}

\begin{quoting}穀旦，吉日。差 \texttt{chāi}。原，高平之地。\textbf{朱熹}既差擇善旦以會于南方之原，於是棄其業以舞於市而往會也。\end{quoting}

\textbf{穀旦于逝，越以鬷邁。}{\footnotesize 逝往、鬷數、邁行也。箋云越於、鬷揔也。朝旦善明曰往矣，謂之所會處也，於是以揔行，欲男女合行。}\textbf{視爾如荍，貽我握椒。}{\footnotesize 荍，芘芣也。椒，芬香也。箋云男女交會而相說，曰「我視女之顏色美如芘芣之華然」，女乃遺我一握之椒，交情好也。此本淫亂之所由。}

\begin{quoting}\textbf{陳奐}越，讀同粵，爾雅「粵，于也」，采蘩、采蘋、擊鼓皆云「于以」，此云「越以」，皆合二字為發語之詞。鬷 \texttt{zōng}。荍 \texttt{qiáo}，錦葵。\end{quoting}

\section{衡門}

%{\footnotesize 三章、章四句}

\textbf{衡門，誘僖公也。愿而無立志，故作是詩以誘掖其君也。}{\footnotesize 誘，進也。掖，扶持也。}

\textbf{衡門之下，可以棲遲。}{\footnotesize 衡門，橫木為門，言淺陋也。棲遲，遊息也。箋云賢者不以衡門之淺陋則不遊息於其下，以喻人君不可以國小則不興治致政化。}\textbf{泌之洋洋，可以樂飢。}{\footnotesize 泌，泉水也。洋洋，廣大也。樂飢，可以樂道忘飢。箋云飢者，不足於食也。泌水之流洋洋然，飢者見之，可飲以療飢，以喻人君愨愿，任用賢臣則政教成，亦猶是也。}

\begin{quoting}泌 \texttt{bì}。樂，魯詩韓詩作療。\end{quoting}

\textbf{豈其食魚，必河之魴。豈其取妻，必齊之姜。}{\footnotesize 箋云此言何必河之魴然後可食，取其口美而已，何必大國之女然後可妻，亦取貞順而已，以喻君任臣何必聖人，亦取忠孝而已。齊，姜姓。}

\textbf{豈其食魚，必河之鯉。豈其取妻，必宋之子。}{\footnotesize 箋云宋，子姓。}

\begin{quoting}案上二章，非魴鯉之為美，實以河為貴也。\end{quoting}

\section{東門之池}

%{\footnotesize 三章、章四句}

\textbf{東門之池，刺時也。疾其君子淫昬而思賢女以配君子也。}

\textbf{東門之池，可以漚麻。}{\footnotesize 興也。池，城池也。漚，柔也。箋云於池中柔麻，使可緝績作衣服，興者，喻賢女能柔順君子，成其德教。}\textbf{彼美淑姬，可與晤歌。}{\footnotesize 晤，遇也。箋云晤，猶對也。言淑姬賢女，君子宜與對歌相切化也。}

\begin{quoting}說文「漚，久漬也」。淑，當作叔，叔姬，猶孟姜也。孔疏「傳以晤為遇，亦為對偶之義」。\end{quoting}

\textbf{門之池，可以漚紵。彼美淑姬，可與晤語。}

\begin{quoting}紵 \texttt{zhù}。\end{quoting}

\textbf{東門之池，可以漚菅。彼美淑姬，可與晤言。}{\footnotesize 言，道也。}

\section{東門之楊}

%{\footnotesize 二章、章四句}

\textbf{東門之楊，刺時也。昬姻失時，男女多違，親迎，女猶有不至者也。}

\textbf{東門之楊，其葉牂牂。}{\footnotesize 興也。牂牂然盛貌。言男女失時，不逮秋冬。箋云楊葉牂牂，三月中也，興者，喻時晚也，失仲春之月。}\textbf{昬以為期，明星煌煌。}{\footnotesize 期而不至也。箋云親迎之禮以昏時，女留他色，不肯時行，乃至大星煌煌然。}

\begin{quoting}牂牂 \texttt{zāng}，齊詩作將將，爾雅「將，大也」。明星，啓明星也。\end{quoting}

\textbf{東門之楊，其葉肺肺。}{\footnotesize 肺肺，猶牂牂也。}\textbf{昬以為期，明星晢晢。}{\footnotesize 晢晢，猶煌煌也。}

\begin{quoting}肺 \texttt{pèi}，同巿，說文「巿，艸木盛巿巿然，讀若輩」。\end{quoting}

\section{墓門}

%{\footnotesize 二章、章六句}

\textbf{墓門，刺陳佗也。陳佗無良師傅，以至於不義，惡加於萬民焉。}{\footnotesize 不義者，謂弒君而自立。}

\textbf{墓門有棘，斧以斯之。}{\footnotesize 興也。墓門，墓道之門。斯，析也。幽間希行，用生此棘薪，維斧可以開析之。箋云興者，喻陳佗由不覩賢師良傅之訓道，至䧟於誅絕之罪。}\textbf{夫也不良，國人知之。}{\footnotesize 夫，傅相也。箋云良，善也。陳佗之師傅不善，群臣皆知之，言其罪惡著也。}\textbf{知而不已，誰昔然矣。}{\footnotesize 昔，久也。箋云已，猶去也。誰昔，昔也。國人皆知其有罪惡而不誅退，終致禍難，自古昔之時常然。}

\begin{quoting}\textbf{馬瑞辰}天問王逸注「晉大夫解居父聘吳，過陳之墓門」，墓門，蓋陳之城門。\textbf{陳奐}已，止也，國人皆知之，知之而不能救止也。誰昔，三家詩訓疇昔。\end{quoting}

\textbf{墓門有梅，有鴞萃止。}{\footnotesize 梅，柟也。鴞，惡聲之鳥也。萃，集也。箋云梅之樹善惡自耳，徒以鴞集其上而鳴，人則惡之，樹因惡矣，以喻陳佗之性本未必惡，師傅惡而陳佗從之而惡。}\textbf{夫也不良，歌以訊之。}{\footnotesize 訊，告也。箋云歌，謂作此詩也。既作，又使工歌之，是謂之告。}\textbf{訊予不顧，顛倒思予。}{\footnotesize 箋云予，我也。歌以告之，女不顧念我言，至於破滅顛倒之急，乃思我之言，言其晚也。}

\begin{quoting}梅，魯詩作棘，\textbf{馬瑞辰}棘、梅二木，美惡大小不相類，非詩取興之旨，古梅杏之梅，古文作槑，與棘形相近，蓋棘譌作槑。訊 \texttt{suì}。之，魯詩韓詩作止，語詞。\end{quoting}

\section{防有鵲巢}

%{\footnotesize 二章、章四句}

\textbf{防有鵲巢，憂讒賊也。宣公多信讒，君子憂懼焉。}

\textbf{防有鵲巢，邛有旨苕。}{\footnotesize 興也。防，邑也。邛，丘也。苕，草也。箋云防之有鵲巢，邛之有美苕，處勢自然，興者，喻宣公信多言之人，故致此讒人。}\textbf{誰侜予美，心焉忉忉。}{\footnotesize 侜，張誑也。箋云誰，誰讒人也。女眾讒人，誰侜張誑，欺我所美之人乎，使我心忉忉然。所美，謂宣公。}

\begin{quoting}防，堤也。\textbf{馬瑞辰}鵲巢宜於林木，今言防有，非其所應有也，不應有而以為有，所以為讒言也，苕生於下濕，今詩言邛有者，亦以喻讒言之不可信。侜 \texttt{zhōu}，語有侜張。\end{quoting}

\textbf{中唐有甓，邛有旨鷊。}{\footnotesize 中，中庭也。唐，堂塗也。甓，令適也。鷊，綬草也。}\textbf{誰侜予美，心焉惕惕。}{\footnotesize 惕惕，猶忉忉也。}

\begin{quoting}甓 \texttt{pì}，磚瓦。鷊 \texttt{yì}，鋪地錦。\end{quoting}

\section{月出}

%{\footnotesize 三章、章四句}

\textbf{月出，刺好色也。在位不好德而說美色焉。}

\textbf{月出皎兮。}{\footnotesize 興也。皎，月光也。箋云興者，喻婦人有美色之白皙。}\textbf{佼人僚兮，舒窈糾兮。}{\footnotesize 僚，好貌。舒，遲也。窈糾，舒之姿也。}\textbf{勞心悄兮。}{\footnotesize 悄，憂也。箋云思而不見則憂。}

\begin{quoting}佼，同姣。窈糾 \texttt{yǎo jiǎo}。\end{quoting}

\textbf{出皓兮。佼人懰兮，舒懮受兮。勞心慅兮。}

\begin{quoting}玉篇「懮 \texttt{yōu} 受，舒遲之貌」。說文「慅 \texttt{cǎo}，動也」，段注「月出『勞心慅兮』，常武『徐方繹騷』傳曰『騷，動也』，此謂騷即慅之假借字也」。\end{quoting}

\textbf{出照兮。佼人燎兮，舒夭紹兮。勞心慘兮。}

\begin{quoting}\textbf{胡承珙}文選西京賦「要紹修態」注「要紹，謂嬋娟作姿容也」，南都賦「要紹便娟」，要紹皆與夭紹同。慘，當作懆，即躁字。\end{quoting}

\section{株林}

%{\footnotesize 二章、章四句}

\textbf{株林，刺靈公也。淫乎夏姬，驅馳而往，朝夕不休息焉。}{\footnotesize 夏姬，陳大夫妻，夏徵舒之母，鄭女也。徵舒字子南，夫字御叔。}

\textbf{胡為乎株林，從夏南。}{\footnotesize 株林，夏氏邑也。夏南，夏徵舒也。箋云陳人責靈公「君何為之株林，從夏氏子南之母為淫泆之行」。}\textbf{匪適株林，從夏南。}{\footnotesize 箋云匪，非也。言我非之株林，從夏氏子南之母為淫泆之行，自之他耳，觝拒之辭。}

\begin{quoting}說文「郊外謂之野，野外謂之林」。\end{quoting}

\textbf{駕我乘馬，說于株野。乘我乘駒，朝食于株。}{\footnotesize 大夫乘駒。箋云我，國人。我，君也。君親乘君乘馬，乘君乘駒，變易車乘以至株林，或說舍焉，或朝食焉，又責之也。馬六尺以下曰駒。}

\begin{quoting}\textbf{王先謙}靈公初往夏氏，必託為遊株林，自株林至株野乃税其駕，然後微服入株邑，此詩乃實賦其事也。\end{quoting}

\section{澤陂}

%{\footnotesize 三章、章六句}

\textbf{澤陂，刺時也。言靈公君臣淫於其國，男女相說，憂思感傷焉。}{\footnotesize 君臣淫於國，謂與孔寧、儀行父也。感傷，謂涕泗滂沱。}

\textbf{彼澤之陂，有蒲與荷。}{\footnotesize 興也。陂，澤障也。荷，芙蕖也。箋云蒲，柔滑之物。芙蕖之莖曰荷，生而佼大。興者，蒲以喻所說男之性，荷以喻所說女之容體也，正以陂中二物興者，喻淫風由同姓生。}\textbf{有美一人，傷如之何。}{\footnotesize 傷無禮也。箋云傷，思也。我思此美人，當如之何而得見之。}\textbf{寤寐無為，涕泗滂沱。}{\footnotesize 自目曰涕，自鼻曰泗。箋云寤，覺也。}

\begin{quoting}陂 \texttt{bēi}。傷，魯詩韓詩作陽，爾雅「陽，予也」。\end{quoting}

\textbf{彼澤之陂，有蒲與蕳。}{\footnotesize 蕳，蘭也。箋云蕳，當作蓮，蓮，芙蕖實也。蓮以喻女之言信。}\textbf{有美一人，碩大且卷。}{\footnotesize 卷，好貌。}\textbf{寤寐無為，中心悁悁。}{\footnotesize 悁悁，猶悒悒也。}

\begin{quoting}釋文「卷，本又作婘」。悁 \texttt{yuān}。\end{quoting}

\textbf{彼澤之陂，有蒲菡萏。}{\footnotesize 菡萏，荷華也。箋云華以喻女之顏色。}\textbf{有美一人，碩大且儼。}{\footnotesize 儼，矜莊貌。}\textbf{寤寐無為，輾轉伏枕。}

\begin{quoting}菡萏 \texttt{hàn dàn}。儼，韓詩作㜝，重頤也。\end{quoting}

%\begin{flushright}陳國十篇、二十六章、百二十四句\end{flushright}