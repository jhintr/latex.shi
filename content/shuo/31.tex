\chapter{忿狷第三十一}

\subsection*{1}

\textbf{魏武有一妓，聲最清高，而情性酷惡，欲殺則愛才，欲置則不堪，於是選百人一時俱教，少時，果有一人聲及之，便殺惡性者。}

\subsection*{2}

\textbf{王藍田性急，嘗食雞子，以筯刺之，不得，便大怒，舉以擲地，雞子於地圓轉未止，仍下地以屐齒蹍之，又不得，瞋甚，復於地取內口中，齧破即吐之，王右軍聞而大笑曰：「使安期有此性，猶當無一豪可論，況藍田邪？」}{\footnotesize \textbf{中興書}曰述清貴簡正，少所推屈，唯以性急為累。安期，述父也，有名德，已見。}

\subsection*{3}

\textbf{王司州嘗乘雪往王螭許，}{\footnotesize 王胡之、王恬並已見。恬，小字螭虎。}\textbf{司州言氣少有牾逆於螭，便作色不夷，司州覺惡，便輿牀就之，持其臂曰：「汝詎復足與老兄計？」}{\footnotesize \textbf{按}王氏譜，胡之是恬從祖兄。}\textbf{螭撥其手曰：「冷如鬼手馨，彊來捉人臂。」}

\subsection*{4}

\textbf{桓宣武與袁彥道樗蒱，袁彥道齒不合，遂厲色擲去五木，溫太真云：「見袁生遷怒，知顏子為貴。」}{\footnotesize \textbf{論語}曰哀公問弟子孰為好學，孔子曰「有顏回者，好學，不遷怒，不貳過，不幸短命死矣」。}

\subsection*{5}

\textbf{謝無奕性粗彊，以事不相得，自往數王藍田，肆言極罵，王正色面壁不敢動，半日，謝去良久，轉頭問左右小吏曰：「去未？」答云：「已去。」然後復坐，時人歎其性急而能有所容。}

\subsection*{6}

\textbf{王令詣謝公，值習鑿齒已在坐，當與併榻，王徙倚不坐，公引之與對榻，去後，語胡兒曰：「子敬實自清立，但人為爾多矜咳，殊足損其自然。」}{\footnotesize \textbf{劉謙之晉紀}曰王獻之性甚整峻，不交非類。}

\subsection*{7}

\textbf{王大、王恭嘗俱在何僕射坐，}{\footnotesize \textbf{中興書}曰何澄，字子玄，清正有器望，歷尚書左僕射。}\textbf{恭時為丹陽尹，大始拜荊州，}{\footnotesize \textbf{靈鬼志謠徵}曰初，桓石民為荊州，鎮上明，民忽歌黃曇曲曰「黃曇英，揚州大佛來上明」，少時，石民死，王忱為荊州。佛大，忱小字也。}\textbf{訖將乖之際，大勸恭酒，恭不為飲，大逼彊之，轉苦，便各以帬帶繞手，恭府近千人，悉呼入齋，大左右雖少，亦命前，意便欲相殺，何僕射無計，因起排坐二人之間，方得分散，所謂勢利之交，古人羞之。}

\subsection*{8}

\textbf{桓南郡小兒時，與諸從兄弟各養鵝共鬬，南郡鵝每不如，甚以為忿，迺夜往鵝欄間，取諸兄弟鵝悉殺之，既曉，家人咸以驚駭，云是變怪，以白車騎，車騎曰：「無所致怪，當是南郡戲耳。」問，果如之。}