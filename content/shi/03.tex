\chapter{邶柏舟詁訓傳第三}

\begin{quoting}\textbf{釋文}鄭云「邶鄘衛者，殷紂畿內地名，屬古冀州，自紂城而北曰邶，南曰鄘，東曰衛，衛在汲郡朝歌縣，時康叔正封于衛，其末子孫稍并兼彼二國，混其地而名之，作者各有所傷，從其本國而異之，故有邶鄘衛之詩」，王肅同，從此訖豳七月十三國並變風也。\end{quoting}

\section{柏舟}

%{\footnotesize 五章、章六句}

\textbf{柏舟，言仁而不遇也。衛頃公之時，仁人不遇，小人在側。}{\footnotesize 不遇者，君不受己之志也，君近小人，則賢者見侵害。}

\textbf{汎彼柏舟，亦汎其流。}{\footnotesize 興也。汎，汎流貌。柏，木所以宜為舟也。亦汎汎其流，不以濟渡也。箋云舟，載渡物者，今不用而與眾物汎汎然，俱流水中。興者，喻仁人之不見用而與群小人並列，亦猶是也。}\textbf{耿耿不寐，如有隱憂。}{\footnotesize 耿耿，猶儆儆也。隱，痛也。箋云仁人既不遇，憂在見侵害。}\textbf{微我無酒，以敖以遊。}{\footnotesize 非我無酒，可以敖遊忘憂也。}

\begin{quoting}耿，魯詩作炯，說文「炯，光也」，古人每以火比憂，如小雅節南山「憂心如惔」，采薇「憂心烈烈」等。如、而古通用。隱，齊詩韓詩作殷，深也。\end{quoting}

\textbf{我心匪鑒，不可以茹。}{\footnotesize 鑒所以察形也。茹，度也。箋云鑒之察形，但知方圓白黑，不能度其真偽，我心非如是鑒，我於眾人之善惡外內心度知之。}\textbf{亦有兄弟，不可以據。}{\footnotesize 據，依也。箋云兄弟至親，當相據依，言亦有不相據依以為是者希耳，責之以兄弟之道，謂同姓之臣也。}\textbf{薄言往愬，逢彼之怒。}{\footnotesize 彼，彼兄弟。}

\begin{quoting}\textbf{嚴粲}詩緝曰鑒雖明而不擇妍醜，皆納其影，我心有知善惡，善則從之，惡則拒之，不能混雜而容納之也。愬，訴也。\end{quoting}

\textbf{我心匪石，不可轉也。我心匪席，不可卷也。}{\footnotesize 石雖堅，尚可轉，席雖平，尚可卷。箋云言己心志堅平，過於石席。}\textbf{威儀棣棣，不可選也。}{\footnotesize 君子望之儼然可畏，禮容俯仰各有威儀耳。棣棣，富而閑習也。物有其容，不可數也。箋云稱己威儀如此者，言己德備而不遇，所以慍也。}

\begin{quoting}選，三家詩作算。\end{quoting}

\textbf{憂心悄悄，慍于群小。}{\footnotesize 慍，怒也。悄悄，憂貌。箋云群小，眾小人在君側者。}\textbf{覯閔既多，受侮不少。}{\footnotesize 閔，病也。}\textbf{靜言思之，寤擗有摽。}{\footnotesize 靜，安也。擗，拊心也。摽，拊心貌。箋云言，我也。}

\begin{quoting}\textbf{馬瑞辰}釋文及正義本傳皆作怒，蓋怨字形近之譌。覯閔，三家詩作遘愍。\textbf{馬瑞辰}此詩靜字宜用本義，訓宷，言為語詞，靜言思之，猶云審思之也。\end{quoting}

\textbf{日居月諸，胡迭而微。}{\footnotesize 箋云日，君象也，月，臣象也。微，謂虧傷也。君道當常明如日而月有虧盈，今君失道而任小人，大臣專恣，則日如月然。}\textbf{心之憂矣，如匪澣衣。}{\footnotesize 如衣之不澣矣。箋云衣之不澣，則憒辱無照察。}\textbf{靜言思之，不能奮飛。}{\footnotesize 不能如鳥奮翼而飛去。箋云臣不遇於君，猶不忍去，厚之至也。}

\begin{quoting}日月，喻夫也。居、諸疊韻，並語尾助詞。\textbf{陳喬樅}廣雅「迭，代也」，毛詩迭微，當訓為更迭而食。\end{quoting}

\section{綠衣}

%{\footnotesize 四章、章四句}

\textbf{綠衣，衛莊姜傷己也。妾上僭，夫人失位而作是詩也。}{\footnotesize 綠，當為褖，故作褖，轉作綠，字之誤也。莊姜，莊公夫人，齊女，姓姜氏。妾上僭者，謂公子州吁之母，母嬖而州吁驕。}

\textbf{綠兮衣兮，綠衣黃裏。}{\footnotesize 興也。綠，間色，黃，正色。箋云褖兮衣兮者，言褖衣自有禮制也，諸侯夫人祭服之下，鞠衣為上，展衣次之，褖衣次之，次之者，眾妾亦以貴賤之等服之，鞠衣黃，展衣白，褖衣黑，皆以素紗為裏，今褖衣反以黃為裏，非其禮制也，故以喻妾上僭。}\textbf{心之憂矣，曷維其已。}{\footnotesize 憂雖欲自止，何時能止也。}

\textbf{綠兮衣兮，綠衣黃裳。}{\footnotesize 上曰衣，下曰裳。箋云婦人之服不殊衣裳，上下同色，今衣黑而裳黃，喻亂嫡妾之禮。}\textbf{心之憂矣，曷維其亡。}{\footnotesize 箋云亡之言忘也。}

\textbf{綠兮絲兮，女所治兮。}{\footnotesize 綠，末也，絲，本也。箋云女，女妾上僭者。先染絲，後制衣，皆女之所治為也，而女反亂之，亦喻亂嫡妾之禮，責以本末之行。禮，大夫以上衣織，故本於絲也。}\textbf{我思古人，俾無訧兮。}{\footnotesize 俾使、訧過也。箋云古人，謂制禮者。我思此人定尊卑，使人無過差之行，心善之也。}

\begin{quoting}釋文「訧，本或作尤，過也」，孟子梁惠王下「畜君何尤」，注「何尤者，無過也」。\end{quoting}

\textbf{絺兮綌兮，淒其以風。}{\footnotesize 淒，寒風也。箋云絺綌所以當暑，今以待寒，喻其失所也。}\textbf{我思古人，實獲我心。}{\footnotesize 古之君子實得我之心也。箋云古之聖人制禮者，使夫婦有道，妻妾貴賤各有次序。}

\section{燕燕}

%{\footnotesize 四章、章六句}

\textbf{燕燕，衛莊姜送歸妾也。}{\footnotesize 莊姜無子，陳女戴媯生子名完，莊姜以為己子，莊公薨，完立而州吁殺之，戴媯於是大歸，莊姜遠送之于野，作詩見己志。}

\begin{quoting}\textbf{王士禎}分甘餘話曰為萬古送別之祖。\end{quoting}

\textbf{燕燕于飛，差池其羽。}{\footnotesize 燕燕，鳦也。燕之于飛，必差池其羽。箋云差池其羽，謂張舒其尾翼，興戴媯將歸，顧視其衣服。}\textbf{之子于歸，遠送于野。}{\footnotesize 之子，去者也。歸，歸宗也。遠送，過禮。于，於也。郊外曰野。箋云婦人之禮，送迎不出門，今我送是子乃至于野者，舒己憤，盡己情。}\textbf{瞻望弗及，泣涕如雨。}{\footnotesize 瞻，視也。}

\begin{quoting}\textbf{馬瑞辰}差 \texttt{cī} 池二字疊韻，義與參差同，皆不齊之貌。\end{quoting}

\textbf{燕燕于飛，頡之頏之。}{\footnotesize 飛而上曰頡，飛而下曰頏。箋云頡頏，興戴媯將歸，出入前却。}\textbf{之子于歸，遠于將之。}{\footnotesize 將，行也。箋云將，亦送也。}\textbf{瞻望弗及，佇立以泣。}{\footnotesize 佇立，久立也。}

\begin{quoting}說文段注「當作『飛而下曰頡，飛而上曰頏』，傳寫互譌久矣」。\end{quoting}

\textbf{燕燕于飛，下上其音。}{\footnotesize 飛而上曰上音，飛而下曰下音。箋云下上其音，興戴媯將歸，言語感激，聲有小大。}\textbf{之子于歸，遠送于南。}{\footnotesize 陳在衛南。}\textbf{瞻望弗及，實勞我心。}{\footnotesize 實，是也。}

\textbf{仲氏任只，其心塞淵。}{\footnotesize 仲，戴媯字也。任大、塞瘞、淵深也。箋云任者，以恩相親信也，周禮「六行，孝友睦姻任恤」。}\textbf{終溫且惠，淑慎其身。}{\footnotesize 惠，順也。箋云溫，謂顏色和也。淑，善也。}\textbf{先君之思，以勗寡人。}{\footnotesize 勗，勉也。箋云戴媯思先君莊公之故，故將歸猶勸勉寡人以禮義。寡人，莊姜自謂也。}

\begin{quoting}只，語詞。終，既也。\end{quoting}

\section{日月}

%{\footnotesize 四章、章六句}

\textbf{日月，衛莊姜傷己也。遭州吁之難，傷己不見答於先君，以至困窮之詩也。}

\textbf{日居月諸，照臨下土。}{\footnotesize 日乎月乎，照臨之也。箋云日月，喻國君與夫人也，當同德齊意以治國者，常道也。}\textbf{乃如之人兮，逝不古處。}{\footnotesize 逝逮、古故也。箋云之人，是人也，謂莊公也。其所以接及我者，不以故處，甚違其初時。}\textbf{胡能有定，寧不我顧。}{\footnotesize 胡何、定止也。箋云寧，猶曾也。君之行如是，何能有所定乎，曾不顧念我之言，是其所以不能定完也。}

\textbf{日居月諸，下土是冒。}{\footnotesize 冒，覆也。箋云覆，猶照臨也。}\textbf{乃如之人兮，逝不相好。}{\footnotesize 不及我以相好。箋云其所以接及我者，不以相好之恩情，甚於己薄也。}\textbf{胡能有定，寧不我報。}{\footnotesize 盡婦道而不得報。}

\begin{quoting}\textbf{陳奐}不報，即不答也。\end{quoting}

\textbf{日居月諸，出自東方。}{\footnotesize 日始月盛，皆出東方。箋云自，從也。言夫人當盛之時，與君同位。}\textbf{乃如之人兮，德音無良。}{\footnotesize 音聲、良善也。箋云無善恩意之聲語於我也。}\textbf{胡能有定，俾也可忘。}{\footnotesize 箋云俾，使也。君之行如此，何能有所定，使是無良可忘也。}

\textbf{日居月諸，東方自出。父兮母兮，畜我不卒。}{\footnotesize 箋云畜養、卒終也。父兮母兮者，言己尊之如父，又親之如母，乃反養遇我不終也。}\textbf{胡能有定，報我不述。}{\footnotesize 述，循也。箋云不循，不循禮也。}

\begin{quoting}畜，同慉，孟子「畜君者，好君也」。述，魯詩作遹，韓詩作術，孫炎「遹，古述字」。\end{quoting}

\section{終風}

%{\footnotesize 四章、章四句}

\textbf{終風，衛莊姜傷己也。遭州吁之暴，見侮慢而不能正也。}{\footnotesize 正，猶止也。}

\textbf{終風且暴，顧我則笑。}{\footnotesize 興也。終日風為終風。暴，疾也。笑，侮之也。箋云既竟日風矣而又暴疾，興者，喻州吁之為不善，如終風之無休止，而其間又有甚惡，其在莊姜之旁，視莊姜則反笑之，是無敬心之甚。}\textbf{謔浪笑敖，}{\footnotesize 言戲謔不敬。}\textbf{中心是悼。}{\footnotesize 箋云悼者，傷其如是，然而己不能得而止之。}

\begin{quoting}\textbf{王引之}則，猶而也，文二年左傳「周志有之，勇則害上，不登於明堂」，言勇而害上也。\textbf{王先謙}蓋謔非不可謔，而浪則狂，笑非不可笑，而敖則縱。說文「悼，懼也，陳楚謂懼曰悼」。\end{quoting}

\textbf{終風且霾，}{\footnotesize 霾，雨土也。}\textbf{惠然肯來。}{\footnotesize 言時有順心也。箋云肯，可也。有順心然後可以來至我旁，不欲見其戲謔。}\textbf{莫往莫來，悠悠我思。}{\footnotesize 人無子道以來事己，己亦不得以母道往加之。箋云我思其如是，心悠悠然。}

\textbf{終風且曀，不日有曀。}{\footnotesize 陰而風曰曀。箋云有，又也。既竟日風且復曀不見日矣，而又曀者，喻州吁闇亂甚也。}\textbf{寤言不寐，願言則嚏。}{\footnotesize 嚏，跲也。箋云言我、願思也。嚏，讀當為不敢嚏咳之嚏。我其憂悼而不能寐，女思我心如是，我則嚏也。今俗人嚏，云人道我，此古之遺語也。}

\begin{quoting}\textbf{馬瑞辰}據考槃詩「獨寐寤言」傳云「在澗獨寐，覺而獨言」，則此言「寤言不寐」亦當訓為覺而有言。\end{quoting}

\textbf{曀曀其陰，}{\footnotesize 如常陰曀曀然。}\textbf{虺虺其靁。}{\footnotesize 暴若震靁之聲虺虺然。}\textbf{寤言不寐，願言則懷。}{\footnotesize 懷，傷也。箋云懷，安也。女思我心如是，我則安也。}

\section{擊鼓}

%{\footnotesize 五章、章四句}

\textbf{擊鼓，怨州吁也。衛州吁用兵暴亂，使公孫文仲將而平陳與宋，國人怨其勇而無禮也。}{\footnotesize 將者，將兵以伐鄭也。平，成也。將伐鄭，先告陳與宋，以成其伐事。春秋傳曰「宋殤公之即位也，公子馮出奔鄭，鄭人欲納之，及衛州吁立，將修先君之怨於鄭而求寵於諸侯，以和其民，使告於宋曰『君若伐鄭以除君害，君為主，敝邑以賦與陳蔡從，則衛國之願也』，宋人許之，於是陳蔡方睦於衛，故宋公、陳侯、蔡人、衛人伐鄭」是也，伐鄭在魯隱四年。}

\textbf{擊鼓其鏜，踊躍用兵。}{\footnotesize 鏜然，擊鼓聲也，使眾皆踊躍用兵也。箋云此用兵謂治兵時。}\textbf{土國城漕，我獨南行。}{\footnotesize 漕，衛邑也。箋云此言眾民皆勞苦也，或役土功於國，或修理漕城，而我獨見使從軍，南行伐鄭，是尤勞苦之甚。}

\textbf{從孫子仲，平陳與宋。}{\footnotesize 孫子仲，謂公孫文仲也，平陳與宋。箋云子仲，字也。平陳於宋，謂使告宋曰「君為主，敝邑以賦與陳蔡從」。}\textbf{不我以歸，憂心有忡。}{\footnotesize 憂心忡忡然。箋云以，猶與也。與我南行，不與我歸期。兵，凶事，懼不得歸，豫憂之。}

\begin{quoting}左傳隱六年杜注「和而不盟曰平」。\end{quoting}

\textbf{爰居爰處，爰喪其馬。}{\footnotesize 有不還者，有亡其馬者。箋云爰，於也。不還，謂死也傷也病也。今於何居乎，於何處乎，於何喪其馬乎。}\textbf{于以求之，于林之下。}{\footnotesize 山木曰林。箋云于，於也。求不還者及亡其馬者，當於山林之下。軍行必依山林，求其故處，近得之。}

\textbf{死生契闊，與子成說。}{\footnotesize 契闊，勤苦也。說，數也。箋云從軍之士與其伍約，死也生也相與處勤苦之中，我與子成相說愛之恩，志在相存救也。}\textbf{執子之手，與子偕老。}{\footnotesize 偕，俱也。箋云執其手，與之約誓示信也。言俱老者，庶幾俱免於難。}

\begin{quoting}契合、闊離也，疊韻，為偏義複詞。\end{quoting}

\textbf{于嗟闊兮，不我活兮。}{\footnotesize 不與我生活也。箋云州吁「阻兵安忍，阻兵無眾，安忍無親，眾叛親離」，軍士棄其約，離散相遠，故吁嗟歎之「闊兮，女不與我相救活」，傷之。}\textbf{于嗟洵兮，不我信兮。}{\footnotesize 洵遠、信極也。箋云歎其棄約，不與我相親信，亦傷之。}

\begin{quoting}爾雅「闊，遠也」。\textbf{馬瑞辰}活，當讀為「曷其有佸」之佸，毛傳「佸，會也」，佸為會至之會，又為聚會之會，承上闊兮為言，故云不我會耳。洵，魯詩韓詩作夐 \texttt{xiòng}，廣雅「夐，遠也」。\end{quoting}

\section{凱風}

%{\footnotesize 四章、章四句}

\textbf{凱風，美孝子也。衛之淫風流行，雖有七子之母猶不能安其室，故美七子能盡其孝道，以慰其母心而成其志爾。}{\footnotesize 不安其室，欲去嫁也。成其志者，成言孝子自責之意。}

\textbf{凱風自南，吹彼棘心。}{\footnotesize 興也。南風謂之凱風，樂夏之長養。棘，難長養者。箋云興者，以凱風喻寬仁之母，棘，猶七子也。}\textbf{棘心夭夭，母氏劬勞。}{\footnotesize 夭夭，盛貌。劬勞，病苦也。箋云夭夭，以喻七子少長。母養之病苦也。}

\textbf{凱風自南，吹彼棘薪。}{\footnotesize 棘薪，其成就者。}\textbf{母氏聖善，我無令人。}{\footnotesize 聖，叡也。箋云叡作聖。令，善也。母乃有叡知之善德，我七子無善人能報之者，故母不安我室，欲去嫁也。}

\textbf{爰有寒泉，在浚之下。}{\footnotesize 浚，衛邑也。在浚之下，言有益於浚。箋云爰，曰也。曰有寒泉者，在浚之下浸潤之，使浚之民逸樂，以興七子不能如也。}\textbf{有子七人，母氏勞苦。}

\begin{quoting}爰，發語詞。\end{quoting}

\textbf{睍睆黃鳥，載好其音。}{\footnotesize 睍睆，好貌。箋云睍睆，以興顏色說也。好其音者，興其辭令順也，以言七子不能如也。}\textbf{有子七人，莫慰母心。}{\footnotesize 慰，安也。}

\begin{quoting}睍睆 \texttt{xiàn huǎn}，韓詩作簡簡。\textbf{陳奐}後二章以寒泉之益於浚、黃鳥之好其音，喻七子不能事悦其母，泉鳥之不如也。\end{quoting}

\section{雄雉}

%{\footnotesize 四章、章四句}

\textbf{雄雉，刺衛宣公也。淫亂不恤國事，軍旅數起，大夫久役，男女怨曠，國人患之而作是詩。}{\footnotesize 淫亂者，荒放於妻妾、烝於夷姜之等。國人久處軍役之事，故男多曠、女多怨也，男曠而苦其事，女怨而望其君子。}

\textbf{雄雉于飛，泄泄其羽。}{\footnotesize 興也。雄雉見雌雉飛而鼓其翼泄泄然。箋云興者，喻宣公整其衣服而起，奮訊其形貌，志在婦人而已，不恤國之政事。}\textbf{我之懷矣，自詒伊阻。}{\footnotesize 詒遺、伊維、阻難也。箋云懷，安也。伊，當作繄，繄，猶是也。君之行如是，我安其朝而不去，今從軍旅，久役不得歸，此自遺以是患難。}

\begin{quoting}\textbf{馬瑞辰}前二章睹物起興，以雄雉之在目前，羽可得見，音可得聞，以興君子久役，不見其人，不聞其聲也。玉篇「阻，憂也」。\end{quoting}

\textbf{雄雉于飛，下上其音。}{\footnotesize 箋云下上其音，興宣公小大其聲，怡悅婦人。}\textbf{展矣君子，實勞我心。}{\footnotesize 展，誠也。箋云誠矣君子，愬於君子也。君之行如是，實使我心勞矣，君若不然，則我無軍役之事。}

\begin{quoting}說文段注「展與慎音近假借」。實，同寔。\end{quoting}

\textbf{瞻彼日月，悠悠我思。}{\footnotesize 瞻，視也。箋云視日月之行，迭往迭來，今君子獨久行役而不來，使我心悠悠然思之，女怨之辭。}\textbf{道之云遠，曷云能來。}{\footnotesize 箋云曷，何也。何時能來，望之也。}

\textbf{百爾君子，不知德行。}{\footnotesize 箋云爾，女也。女眾君子，我不知人之德行何如者可謂為德行，而君或有所留。女怨，故問此焉。}\textbf{不忮不求，何用不臧。}{\footnotesize 忮害、臧善也。箋云我君子之行不疾害，不求備於一人，其行何用為不善，而君獨遠使之在外，不得來歸，亦女怨之辭。}

\begin{quoting}論語子罕馬融注「忮 \texttt{zhì}，害也，不疾害，不貪求，何用不為善也」。\textbf{馬瑞辰}末章則推其君子久役之故，皆由有所忮求，若知脩其德行，無所忮求，則可以全身遠害，復何用而不臧乎，此以責君子之仕於亂世也。\end{quoting}

\section{匏有苦葉}

%{\footnotesize 四章、章四句}

\textbf{匏有苦葉，刺衛宣公也。公與夫人並為淫亂。}{\footnotesize 夫人，謂夷姜。}

\textbf{匏有苦葉，濟有深涉。}{\footnotesize 興也。匏謂之瓠，瓠葉苦不可食也。濟，渡也。由膝以上為涉。箋云瓠葉苦而渡處深，謂八月之時，陰陽交會，始可以為昏禮納采問名。}\textbf{深則厲，淺則揭。}{\footnotesize 以衣涉水為厲，謂由帶以上也。揭，褰衣也。遭時制宜，如遇水深則厲，淺則揭矣，男女之際，安可以無禮義，將無以自濟也。箋云既以深淺記時，因以水深淺喻男女之才性賢與不肖及長幼也，各順其人之宜，為之求妃耦。}

\begin{quoting}國語韋注「佩匏可以渡水也」。苦，枯也，齊說「枯瓠不朽，種以濟舟，渡渝江海，無有溺憂」。濟，水名。揭 \texttt{qì}。\end{quoting}

\textbf{有瀰濟盈，有鷕雉鳴。}{\footnotesize 瀰，深水也。盈，滿也。深水，人之所難也。鷕，雌雉聲也。衛夫人有淫泆之志，授人以色，假人以辭，不顧禮義之難，至使宣公有淫昏之行。箋云有瀰濟盈，謂過於厲，喻犯禮深也。}\textbf{濟盈不濡軌，雉鳴求其牡。}{\footnotesize 濡，漬也。由輈以上為軌。違禮義，不由其道，猶雉鳴而求其牡矣。飛曰雌雄，走曰牝牡。箋云渡深水者必濡其軌，言不濡者，喻夫人犯禮而不自知，雉鳴反求其牡，喻夫人所求非所求。}

\begin{quoting}鷕 \texttt{yǎo}。\end{quoting}

\textbf{雝雝鳴鴈，旭日始旦。}{\footnotesize 雝雝，鴈聲和也，納采用鴈。旭日始出，謂大昕之時。箋云鴈者隨陽而處，似婦人從夫，故昏禮用焉。自納采至請期用昕，親迎用昏。}\textbf{士如歸妻，迨冰未泮。}{\footnotesize 迨及、泮散也。箋云歸妻，使之來歸於己，謂請期也。冰未散，正月中以前也，二月可以昏矣。}

\begin{quoting}\textbf{姚際恆}古人行嫁娶必於秋冬農隙之際，故云迨冰未泮。荀子大略「霜降迎女，冰泮殺止」。\end{quoting}

\textbf{招招舟子，人涉卬否。}{\footnotesize 招招，號召之貌。舟子，舟人，主濟渡者。卬，我也。箋云舟人之子號召當渡者，猶媒人之會男女無夫家者使為妃匹，人皆從之而渡，我獨否。}\textbf{人涉卬否，卬須我友。}{\footnotesize 人皆涉，我友未至，我獨待之而不涉，以言室家之道，非得所適，貞女不行，非得禮義，昏姻不成。}

\begin{quoting}\textbf{馬瑞辰}按卬者，姎之假借，說文「姎，婦人自稱我也」，爾雅郭注「卬，猶姎也」，卬姎聲近通用，亦為我之通稱。\end{quoting}

\section{谷風}

%{\footnotesize 六章、章八句}

\textbf{谷風，刺夫婦失道也。衛人化其上淫於新昬而棄其舊室，夫婦離絕，國俗傷敗焉。}{\footnotesize 新昏者，新所與為昏禮。}

\textbf{習習谷風，以陰以雨。}{\footnotesize 興也。習習，和舒貌。東風謂之谷風。陰陽和而谷風至，夫婦和則室家成，室家成而繼嗣生。}\textbf{黽勉同心，不宜有怒。}{\footnotesize 言黽勉者，思與君子同心也。箋云所以黽勉者，以為見譴怒者，非夫婦之宜。}\textbf{采葑采菲，無以下體。}{\footnotesize 葑，須也。菲，芴也。下體，根莖也。箋云此二菜者，蔓菁與葍之類也，皆上下可食，然而其根有美時、有惡時，采之者不可以根惡時并棄其葉，喻夫婦以禮義合，顏色相親，亦不可以顏色衰，棄其相與之禮。}\textbf{德音莫違，及爾同死。}{\footnotesize 箋云莫無、及與也。夫婦之言無相違者，則可與女長相與處至死，顏色斯須之有。}

\begin{quoting}\textbf{嚴粲}來自山谷之風，大風也，盛怒之風也，又習習然連續不絕，又陰又雨，無清明開霽之意。以，為也。黽勉，魯詩韓詩作密勿。有，同又。\end{quoting}

\textbf{行道遲遲，中心有違。}{\footnotesize 遲遲，舒行貌。違，離也。箋云違，徘徊也。行於道路之人至將離別尚舒行，其心徘徊然，喻君子於己不能如也。}\textbf{不遠伊邇，薄送我畿。}{\footnotesize 畿，門內也。箋云邇，近也。言君子與己決別，不能遠，維近尒，送我裁於門內，無恩之甚。}\textbf{誰謂荼苦，其甘如薺。}{\footnotesize 荼，苦菜也。箋云荼誠苦矣，而君子於己之苦毒又甚於荼，比方之荼，則甘如薺。}\textbf{宴爾新昬，如兄如弟。}{\footnotesize 宴，安也。}

\begin{quoting}\textbf{王夫之}方言「薄，勉也，秦晉曰薄，南楚之外曰薄努」，郭璞注曰「相勸勉也」。\end{quoting}

\textbf{涇以渭濁，湜湜其沚。}{\footnotesize 涇渭相入而清濁異。箋云小渚曰沚。涇水以有渭故見渭濁。湜湜，持正貌。喻君子得新昏故謂己惡也，己之持正守初如沚然不動搖，此絕去所經見，因取以自喻焉。}\textbf{宴爾新昬，不我屑以。}{\footnotesize 屑，潔也。箋云以，用也。言君子不復潔用我當室家。}\textbf{毋逝我梁，毋發我笱。}{\footnotesize 逝，之也。梁，魚梁。笱，所以捕魚也。箋云毋者，喻禁新昏也，女毋之我家，取我為室家之道。}\textbf{我躬不閱，遑恤我後。}{\footnotesize 閱，容也。箋云躬身、遑暇、恤憂也。我身尚不能自容，何暇憂我後所生子孫也。}

\begin{quoting}說文「湜 \texttt{shí}，水清見底也」。\textbf{馬瑞辰}說文「止，下基也」，湜湜即狀水止之貌，故以為清可見底。發，同撥，韓詩云「發，亂也」。\end{quoting}

\textbf{就其深矣，方之舟之。就其淺矣，泳之游之。}{\footnotesize 舟，船也。箋云方，泭也。潛行為泳。言深淺者，喻君子之家事無難易，吾皆為之。}\textbf{何有何亡，黽勉求之。}{\footnotesize 有謂富也，亡謂貧也。箋云君子何所有乎，何所亡乎，吾其黽勉勤力為求之，有求多，亡求有。}\textbf{凡民有喪，匍匐救之。}{\footnotesize 箋云匍匐，言盡力也。凡於民有凶禍之事，鄰里尚盡力往救之，況我於君子家之事難易乎，固當黽勉，以疏喻親也。}

\textbf{不我能慉，反以我為讎。}{\footnotesize 慉，養也。箋云慉，驕也。君子不能以恩驕樂我，反憎惡我。}\textbf{既阻我德，賈用不售。}{\footnotesize 阻，難也。箋云既難却我，隱蔽我之善，我修婦道而事之，覬其察己，猶見疏外，如賣物之不售。}\textbf{昔育恐育鞫，及爾顛覆。}{\footnotesize 育長、鞫窮也。箋云昔育，育，稚也。及，與也。昔幼稚之時，恐至長老窮匱，故與女顛覆盡力於眾事，難易無所辟。}\textbf{既生既育，比予于毒。}{\footnotesize 箋云生，謂財業也，育，謂長老也。于，於也。既有財業矣，又既長老矣，其視我如毒螫，言惡之已甚也。}

\begin{quoting}\textbf{王念孫}能字古讀若耐，聲與乃相近，故義亦同。\textbf{馬瑞辰}慉與讎對，當讀如畜好之畜，孟子「畜君者，好君也」，文子亦云「善即吾畜也，不善即吾讎也」，並以畜與讎對舉，與詩文同，說文引詩「能不我慉」，與芄蘭詩「能不我知，能不我甲」句法相同，能不我慉承上章言，猶云「乃不我畜」也。于，如也。\end{quoting}

\textbf{我有旨蓄，亦以御冬。}{\footnotesize 旨美、御禦也。箋云蓄聚美菜者，以禦冬月乏無時也。}\textbf{宴爾新昬，以我御窮。}{\footnotesize 箋云君子亦但以我禦窮苦之時，至於富貴則棄我如旨蓄。}\textbf{有洸有潰，既詒我肄。}{\footnotesize 洸洸，武也。潰潰，怒也。肄，勞也。箋云詒，遺也。君子洸洸然潰潰然，無溫潤之色而盡遺我以勞苦之事，欲窮困我。}\textbf{不念昔者，伊余來塈。}{\footnotesize 塈，息也。箋云君子忘舊，不念往昔年稚我始來之時安息我。}

\begin{quoting}肄，同勩 \texttt{yì}，爾雅釋詁「勩，勞也」。\textbf{王引之}來，詞之是也，全詩來字多與是同義。\textbf{馬瑞辰}愛，正字作㤅，說文「㤅，惠也」，伊余來塈，猶言「維余是愛」也，仍承「昔者」言之。\end{quoting}

\section{式微}

%{\footnotesize 二章、章四句}

\textbf{式微，黎侯寓于衛，其臣勸以歸也。}{\footnotesize 寓，寄也。黎侯為狄人所逐，棄其國而寄於衛，衛處之以二邑，因安之，可以歸而不歸，故其臣勸之。}

\textbf{式微式微，胡不歸。}{\footnotesize 式，用也。箋云式微式微者，微乎微者也，君何不歸乎，禁君留止於此之辭。式，發聲也。}\textbf{微君之故，胡為乎中露。}{\footnotesize 微，無也。中露，衛邑也。箋云我若無君，何為處此乎，臣又極諫之辭。}

\begin{quoting}\textbf{陳奐}微，非也，言非君之故。露，魯詩作路。\end{quoting}

\textbf{式微式微，胡不歸。微君之躬，胡為乎泥中。}{\footnotesize 泥中，衛邑也。}

\begin{quoting}說文「躬，身也」。\end{quoting}

\section{旄丘}

%{\footnotesize 四章、章四句}

\textbf{旄丘，責衛伯也。狄人迫逐黎侯，黎侯寓于衛，衛不能脩方伯連率之職，黎之臣子以責於衛也。}{\footnotesize 衛康叔之封爵稱侯，今曰伯者，時為州伯也。周之制，使伯佐牧，春秋傳曰「五侯九伯」，侯為牧也。}

\textbf{旄丘之葛兮，何誕之節兮。}{\footnotesize 興也。前高後下曰旄丘。諸侯以國相連屬，憂患相及，如葛之蔓延相連及也。誕，闊也。箋云土氣緩則葛生闊節，興者，喻此時衛伯不恤其職，故其臣於君事亦疏廢也。}\textbf{叔兮伯兮，何多日也。}{\footnotesize 日月以逝而不我憂。箋云叔伯，字也，呼衛之諸臣，叔與伯與，女期迎我君而復之，可來而不來，女日數何其多也。先叔後伯，臣之命不以齒。}

\begin{quoting}旄，三家詩作堥。誕，同覃。\textbf{馬瑞辰}之，猶其也，何誕之節，猶云何誕其節也。\end{quoting}

\textbf{何其處也，必有與也。}{\footnotesize 言與仁義也。箋云我君何以處於此乎，必以衛有仁義之道故也，責衛今不行仁義。}\textbf{何其久也，必有以也。}{\footnotesize 必以有功德。箋云我君何以久留於此乎，必以衛有功德故也，又責衛今不務功德也。}

\textbf{狐裘蒙戎，匪車不東。}{\footnotesize 大夫狐蒼裘。蒙戎，以言亂也。不東，言不來東也。箋云刺衛諸臣形貌蒙戎然，但為昏亂之行，女非有戎車乎，何不來東迎我君而復之。黎國在衛西，今所寓在衛東。}\textbf{叔兮伯兮，靡所與同。}{\footnotesize 無救患恤同也。箋云衛之諸臣行如是，不與諸伯之臣同，言其非之特甚。}

\begin{quoting}蒙戎，亦作尨茸。\textbf{陳奐}匪，彼也。\end{quoting}

\textbf{瑣兮尾兮，流離之子。}{\footnotesize 瑣尾，少好之貌。流離，鳥也，少好長醜，始而愉樂，終以微弱。箋云衛之諸臣初有小善，終無成功，似流離也。}\textbf{叔兮伯兮，褎如充耳。}{\footnotesize 褎，盛服也。充耳，盛飾也。大夫褎然有尊盛之服而不能稱也。箋云充耳，塞耳也。言衛之諸臣顏色褎然，如見塞耳無聞知也，人之耳聾，恆多笑而已。}

\begin{quoting}爾雅釋訓「瑣瑣，小也」。尾，通微。\textbf{王先謙}按然、如同訓，褎如，猶褎然也。\end{quoting}

\section{簡兮}

%{\footnotesize 三章、章六句}

\textbf{簡兮，刺不用賢也。衛之賢者仕於伶官，皆可以承事王者也。}{\footnotesize 伶官，樂官也，伶氏世掌樂官而善焉，故後世多號樂官為伶官。}

\textbf{簡兮簡兮，方將萬舞。}{\footnotesize 簡，大也。方，四方也。將，行也。以干羽為萬舞，用之宗廟山川，故言於四方。箋云簡擇、將且也。擇兮擇兮者，為且祭祀當萬舞也，萬舞，干舞也。}\textbf{日之方中，在前上處。}{\footnotesize 教國子弟以日中為期。箋云在前上處者，在前列上頭也。周禮「大胥掌學士之版，以待致諸子，春入學，舍采合舞」。}\textbf{碩人俁俁，公庭萬舞。}{\footnotesize 碩人，大德也。俁俁，容貌大也。萬舞非但在四方，親在宗廟公庭。}

\begin{quoting}\textbf{馬瑞辰}方將二字連文，方，猶云將也，將，且也。俁 \texttt{yǔ}，韓詩作扈，云「美貌」，\textbf{馬瑞辰}俁、扈音近，美與大亦同義，故扈扈訓美，又訓大。\end{quoting}

\textbf{有力如虎，執轡如組。}{\footnotesize 組，織組也。武力比於虎，可以御亂，御眾有文章，言能治眾，動於近，成於遠也。箋云碩人有御亂御眾之德，可任為王臣。}\textbf{左手執籥，右手秉翟。}{\footnotesize 籥，六孔。翟，翟羽也。箋云碩人多才多藝，又能籥舞，言文武道備。}\textbf{赫如渥赭，公言錫爵。}{\footnotesize 赫，赤貌。渥，厚潰也。祭有畀煇胞翟閽寺者，惠下之道，見惠不過一散。箋云碩人容色赫然，如厚傅丹，君徒賜其一爵而已，不知其賢而進用之。散受五升。}

\begin{quoting}有力如虎句，武舞也，左手執籥句，文舞也。\end{quoting}

\textbf{山有榛，隰有苓。}{\footnotesize 榛，木名。下濕曰隰。苓，大苦。箋云榛也苓也，生各得其所，以言碩人處非其位。}\textbf{云誰之思，西方美人。}{\footnotesize 箋云我誰思乎，思周室之賢者，以其宜薦碩人，與在王位。}\textbf{彼美人兮，西方之人兮。}{\footnotesize 乃宜在王室。箋云彼美人，謂碩人也。}

\section{泉水}

%{\footnotesize 四章、章六句}

\textbf{泉水，衛女思歸也。嫁於諸侯，父母終，思歸寧而不得，故作是詩以自見也。}{\footnotesize 以自見者，見己志也，國君夫人，父母在則歸寧，沒則使大夫寧於兄弟，衛女之思歸，雖非禮，思之至也。}

\textbf{毖彼泉水，亦流于淇。}{\footnotesize 興也。泉水始出，毖然流也。淇，水名也。箋云泉水流而入淇，猶婦人出嫁於異國。}\textbf{有懷于衛，靡日不思。}{\footnotesize 箋云懷至、靡無也。以言我有所至念於衛，無一日不思也，所至念者，謂諸姬諸姑伯姊。}\textbf{孌彼諸姬，聊與之謀。}{\footnotesize 孌，好貌。諸姬，同姓之女。聊，願也。箋云聊，且略之辭。諸姬者，未嫁之女。我且欲略與之謀婦人之禮，觀其志意，親親之恩也。}

\begin{quoting}毖 \texttt{bì}，同泌，說文「泌，俠流也」。泉水，即卒章之肥泉也。\end{quoting}

\textbf{出宿于泲，飲餞于禰。}{\footnotesize 泲，地名。祖而舍軷，飲酒於其側曰餞，重始有事於道也。禰，地名。箋云泲禰者，所嫁國適衛之道所經，故思宿餞。}\textbf{女子有行，遠父母兄弟。}{\footnotesize 箋云行，道也。婦人有出嫁之道，遠於親親，故禮緣人情，使得歸寧。}\textbf{問我諸姑，遂及伯姊。}{\footnotesize 父之姊妹稱姑，先生曰姊。箋云寧則又問姑及姊，親其類也，先姑后姊，尊姑也。}

\begin{quoting}泲 \texttt{jǐ}，魯詩作濟。禰 \texttt{nǐ}，韓詩作坭。左傳桓九年「凡諸侯之女行」，杜注「行，嫁也」。\end{quoting}

\textbf{出宿于干，飲餞于言。}{\footnotesize 干言，所適國郊也。箋云干言，猶泲禰，未聞遠近同異。}\textbf{載脂載舝，還車言邁。}{\footnotesize 脂舝其車，以還我行也。箋云言還車者，嫁時乘來，今思乘以歸。}\textbf{遄臻于衛，不瑕有害。}{\footnotesize 遄疾、臻至、瑕遠也。箋云瑕，猶過也。害，何也。我還車疾至於衛而反，於行無過差，有何不可而止我。}

\begin{quoting}舝，古轄字。還，音義同旋。\textbf{馬瑞辰}瑕、遐古通用，遐之言胡，胡、無一聲之轉，凡詩言不遐有害、不遐有愆，不遐猶云不無，疑之之詞也。\end{quoting}

\textbf{我思肥泉，茲之永歎。}{\footnotesize 所出同、所歸異為肥泉。箋云茲，此也。自衛而來所渡水，故思此而長歎。}\textbf{思須與漕，我心悠悠。}{\footnotesize 須漕，衛邑也。箋云自衛而來所經邑，故又思之。}\textbf{駕言出遊，以寫我憂。}{\footnotesize 寫，除也。箋云既不得歸寧，且欲乘車出遊，以除我憂。}

\begin{quoting}\textbf{馬瑞辰}按茲即滋也，茲之永歎，猶常棣詩「況也永歎」，況亦滋也。\textbf{王先謙}說文湏下云「古文沬，从頁」，是湏即沬也，桑中「沬之鄉矣」是也，此詩思須之須當為湏。\end{quoting}

\section{北門}

%{\footnotesize 三章、章七句}

\textbf{北門，刺仕不得志也。言衛之忠臣不得其志爾。}{\footnotesize 不得其志者，君不知己志而遇困苦。}

\textbf{出自北門，憂心殷殷。}{\footnotesize 興也。北門背明鄉陰。箋云自，從也。興者，喻己仕於闇君，猶行而出北門，心為之憂殷殷然。}\textbf{終窶且貧，莫知我艱。}{\footnotesize 窶者，無禮也，貧者，困於財。箋云艱，難也。君於己祿薄，終不足以為禮，又近困於財，無知己以此為難者，言君既然矣，諸臣亦如之。}\textbf{已焉哉，天實為之，謂之何哉。}{\footnotesize 箋云謂，勤也。詩人事君無二志，故自決歸之於天，我勤身以事君，何哉，忠之至。}

\begin{quoting}釋文「殷，本有作慇」，爾雅釋訓「慇慇，憂也」。釋文「窶，謂貧無以為禮」。\textbf{陳奐}已焉，猶云既然。\textbf{馬瑞辰}齊策曰「雖惡於後王，吾獨謂先王何乎」，高注「謂，猶奈也」。\end{quoting}

\textbf{王事適我，政事一埤益我。}{\footnotesize 適之、埤厚也。箋云國有王命役使之事，則不以之彼，必來之我，有賦稅之事則減彼一而以益我，言君政偏，己兼其苦。}\textbf{我入自外，室人交徧讁我。}{\footnotesize 讁，責也。箋云我從外而入，在室之人更迭徧來責我，使己去也，言室人亦不知己志也。}\textbf{已焉哉，天實為之，謂之何哉。}

\begin{quoting}適，擿也，說文「擿，搔也，一曰投也」。埤 \texttt{pí}，同俾，段注「經傳之俾皆訓使也，無異解」。\end{quoting}

\textbf{王事敦我，政事一埤遺我。}{\footnotesize 敦厚、遺加也。箋云敦，猶投擿也。}\textbf{我入自外，室人交徧摧我。}{\footnotesize 摧，沮也。箋云摧者，刺譏之言。}\textbf{已焉哉，天實為之，謂之何哉。}

\begin{quoting}敦，迫也。\end{quoting}

\section{北風}

%{\footnotesize 三章、章六句}

\textbf{北風，刺虐也。衛國並為威虐，百姓不親，莫不相攜持而去焉。}

\textbf{北風其涼，雨雪其雱。}{\footnotesize 興也。北風，寒涼之風。雱，盛貌。箋云寒涼之風病害萬物，興者，喻君政教酷暴，使民散亂。}\textbf{惠而好我，攜手同行。}{\footnotesize 惠愛、行道也。箋云性仁愛而又好我者，與我相攜持同道而去，疾時政也。}\textbf{其虛其邪，既亟只且。}{\footnotesize 虛，虛也。亟，急也。箋云邪，讀如徐。言今在位之人其故威儀虛徐寬仁者，今皆以為急刻之行矣，所以當去，以此也。}

\begin{quoting}\textbf{馬瑞辰}終風詩「惠然肯來」，傳「惠，順也」，此詩惠而猶惠然也。虛邪，即舒徐。只且 \texttt{jū}，語尾助詞。\end{quoting}

\textbf{北風其喈，雨雪其霏。}{\footnotesize 喈，疾貌。霏，甚貌。}\textbf{惠而好我，攜手同歸。}{\footnotesize 歸有德也。}\textbf{其虛其邪，既亟只且。}

\begin{quoting}\textbf{馬瑞辰}喈，當作湝，說文「湝，水寒也」，引詩「風雨湝湝」即鄭風「風雨淒淒」之異文，邶風傳「淒，寒風也」，蓋水寒曰湝，風寒亦為湝。\end{quoting}

\textbf{莫赤匪狐，莫黑匪烏。}{\footnotesize 狐赤烏黑，莫能別也。箋云赤則狐也，黑則烏也，猶今君臣相承，為惡如一。}\textbf{惠而好我，攜手同車。}{\footnotesize 攜手就車。}\textbf{其虛其邪，既亟只且。}

\begin{quoting}\textbf{朱熹}同車，則貴者亦去矣。\end{quoting}

\section{靜女}

%{\footnotesize 三章、章四句}

\textbf{靜女，刺時也。衛君無道，夫人無德。}{\footnotesize 以君及夫人無道德，故陳靜女遺我以彤管之法，德如是，可以易之為人君之配。}

\textbf{靜女其姝，俟我於城隅。}{\footnotesize 靜，貞靜也，女德貞靜而有法度，乃可說也。姝，美色也。俟，待也。城隅，以言高而不可踰。箋云女德貞靜，然後可畜，美色，然後可安，又能服從，待禮而動，自防如城隅，故可愛也。}\textbf{愛而不見，搔首踟躕。}{\footnotesize 言志往而行止。箋云志往謂踟躕，行止謂愛之而不往見。}

\begin{quoting}\textbf{馬瑞辰}鄭詩「莫不靜好」，大雅「籩豆靜嘉」，皆以靜為靖之假借，此詩靜女亦當讀靖，謂善女。爾雅釋言「薆，隱也」，說文「僾，仿佛也，詩曰『僾而不見』」，\textbf{陳喬樅}離騷「眾薆然而蔽之」，薆而猶薆然也。踟躕，韓詩作躊躇，猶躑躅也。\end{quoting}

\textbf{靜女其孌，貽我彤管。}{\footnotesize 既有靜德，又有美色，又能遺我以古人之法，可以配人君也。古者后夫人必有女史彤管之法，史不記過，其罪殺之，后妃群妾以禮御於君所，女史書其日月，授之以環以進退之，生子月辰則以金環退之，當御者以銀環進之，著于左手，既御，著于右手，事無大小，記以成法。箋云彤管，筆赤管也。}\textbf{彤管有煒，說懌女美。}{\footnotesize 煒，赤貌。彤管以赤心正人也。箋云說懌，當作說釋。赤管煒煒然，女史以之說釋妃妾之德，美之。}

\textbf{自牧歸荑，洵美且異。}{\footnotesize 牧，田官也。荑，茅之始生也。本之於荑，取其有始有終。箋云洵，信也。茅，潔白之物也。自牧田歸荑，其信美而異者，可以供祭祀，猶貞女在窈窕之處，媒氏達之，可以配人君。}\textbf{匪女之為美，美人之貽。}{\footnotesize 非為其徒說美色而已，美其人能遺我法則。箋云遺我者，遺我以賢妃也。}

\begin{quoting}爾雅釋地「郊外謂之牧」。歸，同饋。異，韓詩作瘱，悦也。\end{quoting}

\section{新臺}

%{\footnotesize 三章、章四句}

\textbf{新臺，刺衛宣公也。納伋之妻，作新臺于河上而要之，國人惡之而作是詩也。}{\footnotesize 伋，宣公之世子。}

\textbf{新臺有泚，河水瀰瀰。}{\footnotesize 泚，鮮明貌。瀰瀰，盛貌。水所以潔汙穢，反于河上而為淫昏之行。}\textbf{燕婉之求，籧篨不鮮。}{\footnotesize 燕安、婉順也。籧篨，不能俯者。箋云鮮，善也。伋之妻齊女來嫁於衛，其心本求燕婉之人，謂伋也，反得籧篨不善，謂宣公也。籧篨口柔，常觀人顏色而為之辭，故不能俯也。}

\begin{quoting}泚，同玼，說文段注「玼 \texttt{cǐ} 本新玉色，引伸為凡新色，如詩『玼兮玼兮』言衣之鮮盛，『新臺有泚』言臺之鮮明」。籧篨、戚施皆醜惡之物。\end{quoting}

\textbf{新臺有洒，河水浼浼。}{\footnotesize 洒，高峻也。浼浼，平地也。}\textbf{燕婉之求，籧篨不殄。}{\footnotesize 殄，絕也。箋云殄，當作腆，腆，善也。}

\begin{quoting}洒 \texttt{cuǐ}。浼 \texttt{měi}。\end{quoting}

\textbf{魚網之設，鴻則離之。}{\footnotesize 言所得非所求也。箋云設魚網者宜得魚，鴻乃鳥也，反離焉，猶齊女以禮來求世子而得宣公。}\textbf{燕婉之求，得此戚施。}{\footnotesize 戚施，不能仰者。箋云戚施面柔，下人以色，故不能仰也。}

\begin{quoting}\textbf{王先謙}易序卦傳「離者，麗也」，附著之義。戚施，蟾蜍，喻醜惡。\end{quoting}

\section{二子乘舟}

%{\footnotesize 二章、章四句}

\textbf{二子乘舟，思伋、壽也。衛宣公之二子爭相為死，國人傷而思之，作是詩也。}

\textbf{二子乘舟，汎汎其景。}{\footnotesize 二子，伋壽也。宣公為伋取於齊女而美，公奪之，生壽及朔，朔與其母愬伋於公，公令伋之齊，使賊先待於隘而殺之，壽知之，以告伋，使去之，伋曰「君命也，不可以逃」，壽竊其節而先往，賊殺之，伋至，曰「君命殺我，壽有何罪」，賊又殺之，國人傷其涉危遂往，如乘舟而無所薄，汎汎然迅疾而不礙也。}\textbf{願言思子，中心養養。}{\footnotesize 願，每也。養養然，憂不知所定。箋云願，念也。念我思此二子，心為之憂養養然。}

\begin{quoting}\textbf{王引之}景讀如憬，憬，遠行貌。\textbf{陳奐}皇皇者華傳訓每為雖。養，同恙，說文「恙，憂也」。\end{quoting}

\textbf{二子乘舟，汎汎其逝。}{\footnotesize 逝，往也。}\textbf{願言思子，不瑕有害。}{\footnotesize 言二子之不遠害。箋云瑕，猶過也。我念思此二子之事，於行無過差，有何不可而不去也。}

%\begin{flushright}邶國十九篇、七十一章、三百六十三句\end{flushright}