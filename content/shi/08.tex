\chapter{齊雞鳴詁訓傳第八}

\begin{quoting}\textbf{釋文}齊者，太師呂望所封之國也，其地少皞爽鳩氏之墟，在禹貢青州岱嶺之陰、濰淄之野，都營丘之側，禮記云「大公封於營丘」是也。\end{quoting}

\section{雞鳴}

%{\footnotesize 三章、章四句}

\textbf{雞鳴，思賢妃也。哀公荒淫怠慢，故陳賢妃貞女夙夜警戒相成之道焉。}

\textbf{雞既鳴矣，朝既盈矣。}{\footnotesize 雞鳴而夫人作，朝盈而君作。箋云雞鳴朝盈，夫人也君也可以起之常禮。}\textbf{匪雞則鳴，蒼蠅之聲。}{\footnotesize 蒼蠅之聲有似遠雞之鳴。箋云夫人以蠅聲為雞鳴，則起早於常禮，敬也。}

\begin{quoting}書大傳「雞鳴，然後應門擊柝，吿辟也，然後少師奏質明于階下」，鄭注「應門，朝門也，辟，啟也」。則，之也。\end{quoting}

\textbf{東方明矣，朝既昌矣。}{\footnotesize 東方明則夫人纚筓而朝，朝已昌盛則君聽朝。箋云東方明，朝既昌，亦夫人也君也可以朝之常禮。君日出而視朝。}\textbf{匪東方則明，月出之光。}{\footnotesize 見月出之光以為東方明。箋云夫人以月光為東方明，則朝亦敬也。}

\textbf{蟲飛薨薨，甘與子同夢。}{\footnotesize 古之夫人配其君子，亦不忘其敬。箋云蟲飛薨薨，東方且明之時，我猶樂與子臥而同夢，言親愛之無已。}\textbf{會且歸矣，無庶予子憎。}{\footnotesize 會，會於朝。卿大夫朝會於君朝聽政，夕歸治其家事。無庶予子憎，無見惡於夫人。箋云庶，眾也。蟲飛薨薨，所以當起者，卿大夫朝者且罷歸故也，無使眾臣以我故憎惡於子，戒之也。}

\begin{quoting}\textbf{馬瑞辰}庶，幸也，無庶，即庶無之倒文，予、與古今字，予子憎，正義引定本作「與子憎」，與，猶貽也，無庶予子憎，即庶無貽子憎，猶詩言「無父母貽罹」、左傳「無貽寡君羞」也。\end{quoting}

\section{還}

%{\footnotesize 三章、章四句}

\textbf{還，刺荒也。哀公好田獵，從禽獸而無厭，國人化之，遂成風俗，習於田獵謂之賢，閑於馳逐謂之好焉。}{\footnotesize 荒，謂政事廢亂。}

\textbf{子之還兮，遭我乎峱之閒兮。}{\footnotesize 還，便捷之貌。峱，山名。箋云子也我也皆士大夫也，俱出田獵而相遭也。}\textbf{並驅從兩肩兮，揖我謂我儇兮。}{\footnotesize 從，逐也。獸三歲曰肩。儇，利也。箋云並，併也。子也我也併驅而逐二獸，子則揖耦我謂我儇，譽之也，譽之者，以報前言還也。}

\begin{quoting}還，通旋。峱 \texttt{náo}。儇 \texttt{xuān}，釋文引韓詩作婘。\end{quoting}

\textbf{子之茂兮，遭我乎峱之道兮。}{\footnotesize 茂，美也。}\textbf{並驅從兩牡兮，揖我謂我好兮。}{\footnotesize 箋云譽之言好者，以報前言茂也。}

\textbf{子之昌兮，遭我乎峱之陽兮。}{\footnotesize 昌，盛也。箋云昌，佼好貌。}\textbf{並驅從兩狼兮，揖我謂我臧兮。}{\footnotesize 狼，獸名。臧，善也。}

\begin{quoting}\textbf{胡承珙}首章舉其大者言之，秦風「奉時辰牡」，則田獵貴牡，故次章舉所貴者言之，陸疏云狼猛捷，自是難獲之獸。\end{quoting}

\section{著}

%{\footnotesize 三章、章三句}

\textbf{著，刺時也。時不親迎也。}{\footnotesize 時不親迎，故陳親迎之禮以刺之。}

\textbf{俟我於著乎而，充耳以素乎而，}{\footnotesize 俟，待也。門屏之間曰著。素，象瑱。箋云我，嫁者自謂也。待我於著，謂從君子而出至於著，君子揖之時也，我視君子則以素為充耳，謂所以縣瑱者，或名為紞，織之，人君五色，臣則三色而已，此言素者，目所先見而云。}\textbf{尚之以瓊華乎而。}{\footnotesize 瓊華，美石，士之服也。箋云尚，猶飾也。飾之以瓊華者，謂縣紞之末，所謂瑱也，人君以玉為之。瓊華，石色似瓊也。}

\begin{quoting}俟，同竢，說文「竢，待也」。著，同宁，爾雅釋宮「門屏之間謂之宁」。乎而，語詞。充耳，冠飾，由紞、纊、瑱組成。\textbf{姚際恆}瓊，赤玉，貴者用之，華、瑩、英取協韻，以贊其玉之色澤也。\end{quoting}

\textbf{俟我於庭乎而，充耳以靑乎而，}{\footnotesize 青，青玉。箋云待我於庭，謂揖我於庭時。靑，紞之靑。}\textbf{尚之以瓊瑩乎而。}{\footnotesize 瓊瑩，石似玉，卿大夫之服也。箋云石色似瓊、似瑩也。}

\textbf{俟我於堂乎而，充耳以黃乎而，}{\footnotesize 黃，黃玉。箋云黃，紞之黃。}\textbf{尚之以瓊英乎而。}{\footnotesize 瓊英，美石似玉者，人君之服也。箋云瓊英，猶瓊華也。}

\section{東方之日}

%{\footnotesize 二章、章五句}

\textbf{東方之日，刺衰也。君臣失道，男女淫奔，不能以禮化也。}

\textbf{東方之日兮，彼姝者子，在我室兮。}{\footnotesize 興也。日出東方，人君明盛，無不照察也。姝者，初昏之貌。箋云言東方之日者，愬之乎耳，有姝姝美好之子來在我室，欲與我為室家，我無如之何也。日在東方，其明未融，興者，喻君不明。}\textbf{在我室兮，履我即兮。}{\footnotesize 履，禮也。箋云即，就也。在我室者，以禮來我則就之，與之去也，言今者之子不以禮來也。}

\begin{quoting}\textbf{馬瑞辰}古人喻人顏色之美，多取譬於日月，宋玉神女賦「其始出也，耀乎若白日初出照屋梁，其少進也，皎若明月舒其光」，義本此詩。說文「履，足所依也」，段注「引伸之訓踐」。即，同膝，古人席地而坐，親近則躡彼膝足也。\end{quoting}

\textbf{東方之月兮，彼姝者子，在我闥兮。}{\footnotesize 月盛於東方。君明於上，若日也，臣察於下，若月也。闥，門內也。箋云月以興臣，月在東方，亦言不明。}\textbf{在我闥兮，履我發兮。}{\footnotesize 發，行也。箋云以禮來則我行而與之去。}

\begin{quoting}\textbf{王先謙}切言之，則闥為小門，渾言之，則門以內皆為闥，故毛傳但云「闥，門內也」。發，足也。\end{quoting}

\section{東方未明}

%{\footnotesize 三章、章四句}

\textbf{東方未明，刺無節也。朝廷興居無節，號令不時，挈壺氏不能掌其職焉。}{\footnotesize 號令，猶召呼也。挈壺氏，掌漏刻者。}

\textbf{東方未明，顛倒衣裳。}{\footnotesize 上曰衣，下曰裳。箋云挈壺氏失漏刻之節，東方未明而以為明，故群臣促遽，顛倒衣裳。群臣之朝，別色始入。}\textbf{顛之倒之，自公召之。}{\footnotesize 箋云自，從也。群臣顛倒衣裳而朝，人又從君所來而召之，漏刻失節，君又早興。}

\textbf{東方未晞，顛倒裳衣。}{\footnotesize 晞，明之始升。}\textbf{倒之顛之，自公令之。}{\footnotesize 令，告也。}

\begin{quoting}晞，同昕，說文「昕，且明，日將出也」。\end{quoting}

\textbf{折柳樊圃，狂夫瞿瞿。}{\footnotesize 柳，柔脆之木。樊，藩也。圃，菜園也。折柳以為藩園，無益於禁矣。瞿瞿，無守之貌。古者有挈壺氏以水火分日夜，以告時於朝。箋云柳木之不可以為藩，猶是狂夫不任挈壺氏之事。}\textbf{不能辰夜，不夙則莫。}{\footnotesize 辰時、夙早、莫晚也。箋云此言不任其事者恆失節數也。}

\begin{quoting}荀子楊注「瞿瞿，瞪視之貌」。\end{quoting}

\section{南山}

%{\footnotesize 四章、章六句}

\textbf{南山，刺襄公也。鳥獸之行，淫乎其妹，大夫遇是惡，作詩而去之。}{\footnotesize 襄公之妹，魯桓公夫人文姜也，襄公素與淫通，及嫁，公讁之，公與夫人如齊，夫人愬之襄公，襄公使公子彭生乘公而搤殺之。夫人久留於齊，莊公即位後乃來，猶復會齊侯于禚、于祝丘，又如齊師。齊大夫見襄公行惡如是，作詩以刺之，又非魯桓公不能禁制夫人而去之。}

\textbf{南山崔崔，雄狐綏綏。}{\footnotesize 興也。南山，齊南山也。崔崔，高大也。國君尊嚴如南山崔崔然，雄狐相隨綏綏然無別，失陰陽之匹。箋云雄狐行求匹耦於南山之上，形貌綏綏然，興者，喻襄公居人君之尊而為淫泆之行，其威儀可耻惡如狐。}\textbf{魯道有蕩，齊子由歸。}{\footnotesize 蕩，平易也。齊子，文姜也。箋云婦人謂嫁曰歸。言文姜既以禮從此道嫁于魯侯也。}\textbf{既曰歸止，曷又懷止。}{\footnotesize 懷，思也。箋云懷，來也。言文姜既曰嫁于魯侯矣，何復來為乎，非其來也。}

\begin{quoting}綏綏，韓詩作夊夊，玉篇「夊，行遲貌」，見有狐注。止，語詞。此章言襄公懷其妹也。\end{quoting}

\textbf{葛屨五兩，冠緌雙止。}{\footnotesize 葛屨，服之賤者。冠緌，服之尊者。箋云葛屨五兩，喻文姜與姪娣及傅姆同處。冠緌，喻襄公也，五人為奇，而襄公往，從而雙之，冠屨不宜同處，猶襄公文姜不宜為夫婦之道。}\textbf{魯道有蕩，齊子庸止。}{\footnotesize 庸，用也。}\textbf{既曰庸止，曷又從止。}{\footnotesize 箋云此言文姜既用此道嫁於魯侯，襄公何復送而從之為淫泆之行。}

\begin{quoting}五，通伍。兩，古緉字，說文「緉，履兩枚也」，段注「齊風『葛屨五兩』，履必兩而後成用也，是謂之緉」。緌 \texttt{ruí}。首二句言賤者貴者皆有匹偶也。此章言文姜往從其兄也。\end{quoting}

\textbf{蓺麻如之何，衡從其畝。}{\footnotesize 蓺，樹也。衡獵之，從獵之，種之然後得麻。箋云樹麻者必先耕治其田，然後樹之，以言人君取妻必先議於父母。}\textbf{取妻如之何，必告父母。}{\footnotesize 必告父母廟。箋云取妻之禮，議於生者，卜於死者，此之謂告。}\textbf{既曰告止，曷又鞠止。}{\footnotesize 鞠，窮也。箋云鞠，盈也。魯侯女既告父母而取，何復盈從令至于齊乎，非魯桓。}

\begin{quoting}齊民要術「凡種麻耕不厭其熟，縱橫七徧以上則麻無葉也」。此下二章皆非魯桓也。\end{quoting}

\textbf{析薪如之何，匪斧不克。}{\footnotesize 克，能也。箋云此言析薪必待斧乃能也。}\textbf{取妻如之何，匪媒不得。}{\footnotesize 箋云此言取妻必待媒乃得也。}\textbf{既曰得止，曷又極止。}{\footnotesize 極，至也。箋云女既以媒得之矣，何不禁制而恣極其邪意令至齊乎，又非魯桓。}

\section{甫田}

%{\footnotesize 三章、章四句}

\textbf{甫田，大夫刺襄公也。無禮義而求大功，不脩德而求諸侯，志大心勞，所以求者非其道也。}

\textbf{無田甫田，維莠驕驕。}{\footnotesize 興也。甫，大也。大田過度而無人功，終不能獲。箋云興者，喻人君欲立功致治，必勤身脩德，積小以成高大。}\textbf{無思遠人，勞心忉忉。}{\footnotesize 忉忉，憂勞也。箋云言無德而求諸侯，徒勞其心忉忉耳。}

\begin{quoting}田，同畋，說文「畋，平田也」。說文「甫，男子之美稱也」，段注「凡男子皆得稱之，以男子始冠之稱引申為始也，又引申為大也」。莠 \texttt{yǒu}，即狗尾草。驕驕，韓詩作喬喬。\end{quoting}

\textbf{無田甫田，維莠桀桀。}{\footnotesize 桀桀，猶驕驕也。}\textbf{無思遠人，勞心怛怛。}{\footnotesize 怛怛，猶忉忉也。}

\begin{quoting}說文「怛，憯也，憯 \texttt{cǎn}，痛也」。\end{quoting}

\textbf{婉兮孌兮，緫角丱兮。未幾見兮，突而弁兮。}{\footnotesize 婉孌，少好貌。緫角，聚兩髦也。丱，幼稚也。弁，冠也。箋云人君內善其身，外脩其德，居無幾何，可以立功，猶是婉孌之童子少自脩飾，丱然而稚，見之無幾何，突耳加冠為成人也。}

\section{盧令}

%{\footnotesize 三章、章二句}

\textbf{盧令，刺荒也。襄公好田獵畢弋而不脩民事，百姓苦之，故陳古以風焉。}{\footnotesize 畢，噣也。弋，繳射也。}

\textbf{盧令令，其人美且仁。}{\footnotesize 盧，田犬。令令，纓環聲。言人君能有美德，盡其仁愛，百姓欣而奉之，愛而樂之，順時遊田，與百姓共其樂，同其獲，故百姓聞而說之，其聲令令然。}

\begin{quoting}戰國策「韓國盧，天下之駿犬也」。\end{quoting}

\textbf{盧重環，}{\footnotesize 重環，子母環也。}\textbf{其人美且鬈。}{\footnotesize 鬈，好貌。箋云鬈，讀當為權，權，勇壯也。}

\textbf{盧重鋂，}{\footnotesize 鋂，一環貫二也。}\textbf{其人美且偲。}{\footnotesize 偲，才也。箋云才，多才也。}

\begin{quoting}鋂 \texttt{méi}。說文「偲 \texttt{cāi}，彊力也」。\end{quoting}

\section{敝笱}

%{\footnotesize 三章、章四句}

\textbf{敝笱，刺文姜也。齊人惡魯桓公微弱，不能防閑文姜，使至淫亂，為二國患焉。}

\textbf{敝笱在梁，其魚魴鰥。}{\footnotesize 興也。鰥，大魚。箋云鰥，魚子也。魴也鰥也魚之易制者，然而敝敗之笱不能制，興者，喻魯桓微弱，不能防閑文姜，終其初時之婉順。}\textbf{齊子歸止，其從如雲。}{\footnotesize 如雲，言盛也。箋云其從，姪娣之屬。言文姜初嫁于魯桓之時，其從者之心意如雲然，雲之行順風耳，後知魯桓微弱，文姜遂淫恣，從者亦隨之為惡。}

\begin{quoting}鰥，三家詩作鯤，即草魚。\end{quoting}

\textbf{敝笱在梁，其魚魴鱮。}{\footnotesize 魴鱮，大魚。箋云鱮，似魴而弱鱗。}\textbf{齊子歸止，其從如雨。}{\footnotesize 如雨，言多也。箋云如雨，言無常，天下之則下，天不下則止，以言姪娣之善惡亦文姜所使止。}

\begin{quoting}鱮 \texttt{xù}，即鰱魚。\end{quoting}

\textbf{敝笱在梁，其魚唯唯。}{\footnotesize 唯唯，出入不制。箋云唯唯，行相隨順之貌。}\textbf{齊子歸止，其從如水。}{\footnotesize 水，喻眾也。箋云水之性可停可行，亦言姪娣之善惡在文姜也。}

\section{載驅}

%{\footnotesize 四章、章四句}

\textbf{載驅，齊人刺襄公也。無禮義故盛其車服，疾驅於通道大都，與文姜淫，播其惡於萬民焉。}{\footnotesize 故，猶端也。}

\textbf{載驅薄薄，簟茀朱鞹。}{\footnotesize 薄薄，疾驅聲也。簟，方文蓆也。車之蔽曰茀。諸侯之路車，有朱革之質而羽飾。箋云此車襄公乃乘焉而來，與文姜會也。}\textbf{魯道有蕩，齊子發夕。}{\footnotesize 發夕，自夕發至旦。箋云襄公既無禮義，乃疾驅其乘車以入魯竟，魯之道路平易，文姜發夕由之往會焉，曾無慚耻之色。}

\begin{quoting}鞹 \texttt{kuò}。\textbf{王先謙}韓說曰「發，旦也」，齊子旦夕，猶言朝見暮見，即久處之義。\end{quoting}

\textbf{四驪濟濟，垂轡濔濔。}{\footnotesize 四驪，言物色盛也。濟濟，美貌。垂轡，轡之垂者。濔濔，眾也。箋云此又刺襄公乘是四驪而來，徒為淫亂之行。}\textbf{魯道有蕩，齊子豈弟。}{\footnotesize 言文姜於是樂易然。箋云此豈弟猶言發夕也，豈，讀當為闓，弟，古文尚書以弟為圛，圛，明也。}

\begin{quoting}濔 \texttt{nǐ}，轡垂貌。爾雅釋言「闓圛，發也」，\textbf{王先謙}謂齊子留連久處之後，至開明乃發行耳。\end{quoting}

\textbf{汶水湯湯，行人彭彭。}{\footnotesize 湯湯，大貌。彭彭，多貌。箋云汶水之上蓋有都焉，襄公與文姜時所會。}\textbf{魯道有蕩，齊子翱翔。}{\footnotesize 翱翔，猶彷徉也。}

\textbf{汶水滔滔，行人儦儦。}{\footnotesize 滔滔，流貌。儦儦，眾貌。}\textbf{魯道有蕩，齊子遊敖。}

\section{猗嗟}

%{\footnotesize 三章、章六句}

\textbf{猗嗟，刺魯莊公也。齊人傷魯莊公有威儀技藝，然而不能以禮防閑其母，失子之道，人以為齊侯之子焉。}

\textbf{猗嗟昌兮，頎而長兮。}{\footnotesize 猗嗟，歎辭。昌，盛也。頎，長貌。箋云昌，佼好貌。}\textbf{抑若揚兮，}{\footnotesize 抑，美色。揚，廣揚。}\textbf{美目揚兮。}{\footnotesize 好目揚眉。}\textbf{巧趨蹌兮，射則臧兮。}{\footnotesize 蹌，巧趨貌。箋云臧，善也。}

\begin{quoting}\textbf{陳奐}猗嗟，疊韻。\textbf{馬瑞辰}按懿、抑古通用，抑詩外傳作懿是也，釋詁、詩烝民傳皆曰「懿，美也」。揚，韓詩作陽，曰「眉上曰陽」，\textbf{皮錫瑞}陽者，陽明之處也，今俗呼額角之側亦謂太陽，即同此義，然則自眉以及額角皆得為陽也。蹌 \texttt{qiàng}。射則，即射藝，下「舞則」同。\end{quoting}

\textbf{猗嗟名兮，美目清兮。}{\footnotesize 目上為名，目下為清。}\textbf{儀既成兮，終日射侯，不出正兮，展我甥兮。}{\footnotesize 二尺曰正。外孫曰甥。箋云成，猶備也。正，所以射於侯中者，天子五正，諸侯三正，大夫二正，士一正，外皆居其侯中參分之一焉。展，誠也。姊妹之子曰甥。容貌技藝如此，誠我齊之甥。言誠者，拒時人言齊侯之子。}

\begin{quoting}\textbf{馬瑞辰}名、明古通用，名，當讀明，明亦昌盛之義，三章首句皆贊美其容貌之盛大。\end{quoting}

\textbf{猗嗟孌兮，}{\footnotesize 孌，壯好貌。}\textbf{清揚婉兮。}{\footnotesize 婉，好眉目也。}\textbf{舞則選兮，射則貫兮。}{\footnotesize 選齊、貫中也。箋云選者，謂於倫等最上。貫，習也。}\textbf{四矢反兮，以禦亂兮。}{\footnotesize 四矢，乘矢。箋云反，復也，禮射三而止，每射四矢，皆得其故處，此之謂復。射必四矢者，象其能禦四方之亂。}

\begin{quoting}韓詩「言其舞則應雅樂也」。\textbf{陳奐}貫，訓中。\end{quoting}

%\begin{flushright}齊國十一篇、三十四章、百四十三句\end{flushright}