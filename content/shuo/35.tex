\chapter{惑溺第三十五}

\subsection*{1}

\textbf{魏甄后惠而有色，先為袁熙妻，甚獲寵，曹公之屠鄴也，令疾召甄，左右白：「五官中郎已將去。」公曰：「今年破賊正為奴。」}{\footnotesize \textbf{魏略}曰建安中，袁紹為中子熙娶甄會女，紹死，熙出任幽州，甄留侍姑，及鄴城破，五官將從而入紹舍，甄驚怖，以頭伏姑厀上，五官將謂紹妻袁夫人「扶甄令舉頭」，見其色非凡，稱歎之，太祖聞其意，遂為迎娶，擅室數歲。\textbf{世語}曰太祖下鄴，文帝先入袁尚府，見婦人被髮垢面垂涕，立紹妻劉後，文帝問，知是熙妻，使令攬髮，以袖拭面，姿貌絕倫，既過，劉謂甄曰「不復死矣」，遂納之，有寵。\textbf{魏氏春秋}曰五官將納熙妻也，孔融與太祖書曰「武王伐紂，以妲己賜周公」，太祖以融博學，真謂書傳所記，後見融問之，對曰「以今度古，想其然也」。}

\subsection*{2}

\textbf{荀奉倩與婦至篤，冬月婦病熱，乃出中庭自取冷，還以身熨之，婦亡，奉倩後少時亦卒，以是獲譏於世，}{\footnotesize \textbf{粲別傳}曰粲常以婦人才智不足論，自宜以色為主，驃騎將軍曹洪女有色，粲於是聘焉，容服帷帳甚麗，專房燕婉，歷年後婦病亡，未殯，傅嘏往喭粲，粲不明而神傷，嘏問曰「婦人才色並茂為難，子之聘也，遺才存色，非難遇也，何哀之甚」，粲曰「佳人難再得，顧逝者不能有傾城之異，然未可易遇也」，痛悼不能已已，歲餘亦亡，亡時年二十九，粲簡貴，不與常人交接，所交者一時俊傑，至葬夕，赴期者裁十餘人，悉同年相知名士也，哭之，感慟路人，粲雖褊隘，以燕婉自喪，然有識猶追惜其能言。}\textbf{奉倩曰：「婦人德不足稱，當以色為主。」裴令聞之曰：「此乃是興到之事，非盛德言，冀後人未昧此語。」}{\footnotesize \textbf{何劭}論粲曰仲尼稱「有德者有言」，而荀粲減於是，內顧所言有餘，而識不足。}

\subsection*{3}

\textbf{賈公閭}{\footnotesize \textbf{充別傳}曰充父逵，晚有子，故名曰充，字公閭，言後必有充閭之異。}\textbf{後妻郭氏酷妒，有男兒名黎民，生載周，充自外還，乳母抱兒在中庭，兒見充喜踊，充就乳母手中嗚之，郭遙望見，謂充愛乳母，即殺之，兒悲思啼泣，不飲它乳，遂死，郭後終無子。}{\footnotesize \textbf{晉諸公贊}云郭氏即賈后母也，為性高朗，知后無子，甚憂愛愍懷，每勸厲之，臨亡，誨賈后，令盡意於太子，言甚切至，趙充華及賈謐母並勿令出入宮中，又曰「此皆亂汝事」，后不能用，終至誅夷。\textbf{臣按}傅暢此言，則郭氏賢明婦人也，向令賈后撫愛愍懷，豈當縱其妒悍，自斃其子，然則物我不同，或老壯情異乎？}

\subsection*{4}

\textbf{孫秀降晉，晉武帝厚存寵之，}{\footnotesize \textbf{太原郭氏錄}曰秀，字彥才，吳郡吳人，為下口督，甚有威恩，孫皓憚欲除之，遣將軍何定溯江而上，辭以捕鹿三千口供廚，秀豫知謀，遂來歸化，世祖喜之，以為驃騎將軍、交州牧。}\textbf{妻以姨妹蒯氏，室家甚篤，妻嘗妒，乃罵秀為「貉子」，}{\footnotesize \textbf{晉陽秋}曰蒯氏，襄陽人，祖良，吏部尚書，父鈞，南陽太守。}\textbf{秀大不平，遂不復入，蒯氏大自悔責，請救於帝，時大赦，群臣咸見，既出，帝獨留秀，從容謂曰：「天下曠蕩，蒯夫人可得從其例不？」秀免冠而謝，遂為夫婦如初。}

\subsection*{5}

\textbf{韓壽美姿容，賈充辟以為掾，充每聚會，賈女於青璅中看，見壽，說之，恆懷存想，發於吟詠，後婢往壽家，具述如此，并言女光麗，壽聞之心動，遂請婢潛修音問，及期往宿，壽蹻捷絕人，踰牆而入，家中莫知，}{\footnotesize \textbf{晉諸公贊}曰壽，字德真，南陽赭陽人，曾祖暨，魏司徒，有高行。壽敦家風，性忠厚，豈有若斯之事？諸書無聞，唯見世說，自未可信。}\textbf{自是充覺女盛自拂拭，說暢有異於常，後會諸吏，聞壽有奇香之氣，是外國所貢，一著人，則歷月不歇，}{\footnotesize \textbf{十洲記}曰漢武帝時，西域月氏國王遣使獻香四兩，大如雀卵，黑如桑椹，燒之，芳氣經三月不歇。蓋此香也。}\textbf{充計武帝唯賜己及陳騫，餘家無此香，疑壽與女通，而垣牆重密，門閤急峻，何由得爾？乃託言有盜，令人修牆，使反曰：「其餘無異，唯東北角如有人跡，而牆高，非人所踰。」充乃取女左右婢考問，即以狀對，充秘之，以女妻壽。}{\footnotesize 郭子謂與韓壽通者，乃是陳騫女，即以妻壽，未婚而女亡，壽因娶賈氏，故世因傳是充女。}

\subsection*{6}

\textbf{王安豐婦常卿安豐，安豐曰：「婦人卿壻，於禮為不敬，後勿復爾。」婦曰：「親卿愛卿，是以卿卿，我不卿卿，誰當卿卿？」遂恆聽之。}

\subsection*{7}

\textbf{王丞相有幸妾姓雷，頗預政事納貨，蔡公謂之「雷尚書」。}{\footnotesize \textbf{語林}曰雷有寵，生恬、洽。}